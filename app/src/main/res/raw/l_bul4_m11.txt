<p id="title">O`LIKKA VA BOSHQALARGA SAVOB BAG`ISHLASH HUKMI HAQIDA RISOLA</p>
<p id="i">Bismillohir rohmanir rohim.</p>
<p id="i">Insonni ilmu irfon ila mukarram qilgan va unga bayonni o`rgatgan Allohga hamdalr bo`lsin! Insu jinning sayyidi bo`lmish zotga Alloh salotu salomlar yo`llasin, o`sha zotning ahli oilalai, sahobalari va barcha mahbublariga ham salomlar bo`lsin!</p>
<p id="i">Shundan so`ng faqir Muhammad Ayyub ibn Muhammad Latifulloh al-Peshovariy al-Hanafiy aytadi:</p>
<p id="i">Alloma, shayx Sadriddin ad-Dimishqiy o`zining "Rahmat al-umma fiy ixtilof al-aimma" nomli kitobida bu xildagi iborani aytib o`tgan: "Istig`for, duo, sadaqa, haj, qul ozod qilish kabilarning mayyitga foyda berishiga va unga savobi yetib borishiga ulamolar ittifoq qilganlar". Tamom.</p>
<p id="i">Ushbu ifodadagi asos "al-Hidoya"da va undan boshqa mo`tabar kitoblarda keltirilgan: "Inson uchun o`z amalining savobini u xoh namoz bo`lsin, xoh ro`za, sadaqa yoki boshqalarni bag`ishlashi mumkin bo`ladi". Tamom. "Fath al-qadir"da keltirilganidek Qur`on tilovat qilish, zikrlar aytish savobi ham shu jumladandir. Unga dalil sifatida Alloh taoloning: وَتَعَاوَنُواْ عَلَى الْبرِّ وَالتَّقْوَى – "Bir-biringizga yaxshilik va taqvoda yordam beringlar!" (Moida, 2) oyati karimasining umumiy hukmini keltirilgan. </p>
<p id="i">Imom Tabaroniy o`z isnodi ila rivoyat qilishicha, bir kimsa Rasululloh (s.a.v.)dan: "Mening ota-onam bor, ularning hayotlik hollarida ularga yaxshilik qilib turardim. Ular vafot etganidan so`ng ularga qanday yaxshilik qilaman?" deb so`radi. Rasululloh (s.a.v.) bunday dedilar: "Yaxshilikdan keyingi yaxshilik o`z namozingga qo`shib ularga ham namoz o`qishingdir, ro`zang bilan birga ularga ham ro`za tutib berishingdir". Ibn Abu Shayba rivoyatida Hajjoj ibn Dinor tariqida: "Sadaqang bilan birga ular nomidan ham sadaqa qilishingdir" degan jumla ham qo`shilgan. Tamom. </p>
<p id="i">Rasululloh (s.a.v.)dan ikki ola-bula qo`chqorni – ulardan birini o`zlarining nomlarida, boshqasini ummatlari nomidan qurbonlik qilganlari sahih tarzda rivoyat qilingan. Uni sahobalardan bir nechtasi, Oysha (r.a.), Abu Hurayra (r.a.), Jobir (r.a.), Abu Rofe` (r.a.), Huzayfa al-G`iforiy (r.a.), Abu Talha al-Ansoriy (r.a.), Anas (r.a.) kabilardan rivoyat qilingan bo`lib, hadis imomlaridan Ahmad, Abu Dovud, Ibn Mojja, Hokim sahih tarzda, Ibn Abu Shayba, Abu Nuaym, Abu Ya`lo, Tabaroniy, Ishoq ibn Rohvayh, Doraqutniy, Bazzor va boshqa muhaddislar turli yo`llar va har xil lafzlar bilan taxrij qilganlar. Chunonchi, uni az-Zayla`iy "al-Hidoya" hadislarining taxrijida batafsil zikr qilgan. Muhaqqiq Ibn al-Humom aytishicha, ushbu hadisni sahobalardan bir nechtasi rivoyat qilganlar. Taxrij qilganlar ham uni keng tarqatganlar. Demak, mushtarak bo`lgani bois Rasululloh (s.a.v.) ummati nomidan qurbonlik qilganlari u bilan Kitob (Qur`on) hukmini qaydlash joiz bo`ladigan darajada mashhur hadis bo`lishi haqiqatdan uzoq bo`lmaydi. Tamom. U Kitobdan Alloh taoloning: وَأَن لَّيْسَ لِلْإِنسَانِ إِلَّا مَا سَعَى – "Inson uchun faqat o`zi harakat qilgan narsasi bo`lur" (<span id="manba">Najm, 39</span>) oyatini nazarda tutgan. Shunga ko`ra, uning ma`nosi: "inson uchun boshqaning sa`y-harakati bo`lmaydi, faqat ushbu harakatini boshqaga bag`ishlasa joiz", degani bo`ladi. Sayyid Tahtoviy ham shunday degan.</p>
<p id="i">Men aytaman: ushbu qaydlashdan oyatga muxoliflikni da`vo qilmagan ma`qul, chunki, boshqaning amalidan foydalanish haqida ham oyatlar nozil bo`lgan. Alloh taoloning gapi bor: </p>
<p id="ia">وَالَّذِينَ آمَنُوا وَاتَّبَعَتْهُمْ ذُرِّيَّتُهُم بِإِيمَانٍ أَلْحَقْنَا بِهِمْ ذُرِّيَّتَهُمْ وَمَا أَلَتْنَاهُم مِّنْ عَمَلِهِم مِّن شَيْءٍ </p>
<p id="i"><strong>	"O`zlari iymon keltirib, zurriyotlari ham ularga iymon bilan ergashgan zotlarga (o`sha) zurriyotlarini qo`shdik va ularga qilgan amallaridan biron narsani ham kamitmadik".</strong> (<span id="manba">Tur, 21</span>)</p>
<p id="i">Ushbu ma`noda farishtalarning mo`minlar uchun istig`for aytishi haqida kelgan oyatlar ham bor. </p>
<p id="i">Sahih rivoyat yetib kelganiga qaraganda, Xas`am qabilasidan bir xotin: "Ey, Rasululloh! Otam Allohning farzlaridan bir hajni topgan. Biroq u qarib qolgan, tuyaning ustiga minib, hajga borishga qudrati yetmaydi" deganida, Rasululloh (s.a.v.): "Uning nomidan haj qilgin!" deb marhamat qilganlar. Uni oltita sahhi to`plam egalari o`z kitoblarida rivoyat qilganlar. </p>
<p id="i">Imom Buxoriy Ibn Abbos (r.a.)dan rivoyat qilganki, bir kimsa Rasululloh (s.a.v.)ga onasi o`lganini aytib, "uning nomidan sadaqa qilsam bo`ladimi?" degan. Shunda Rasululloh (s.a.v.): "Ha!" deb javob berganlar. </p>
<p id="i">Imom Nasoiy esa Sa`d ibn Uboda (r.a.)dan rivoyat qilishicha, u Payg`ambar (s.a.v.) oldilariga kelibdi. "Onam vafot qildi, uning nazr qilgani bor edi. Uning nomidan qul ozod qilsam joiz bo`ladimi?" deb so`raydi. Rasululloh (s.a.v.): "Onang nomidan qul ozod qil!" deydilar. </p>
<p id="i">Imom Ukbariy esa Anas (r.a.)dan rivoyat qilishicha, u Rasululloh (s.a.v.)dan bunday deb so`ragan: "Ey, Rasululloh! Biz o`liklarimiz nomidan sadaqa qilamiz, ular nomidan hajga boramiz, ular haqqiga duolar qilamiz. Mana shu ularga yetib boradimi?". Rasululloh (s.a.v.): "Ha, ularga yetib boradi" deganlar. </p>
<p id="i">Abulqosim az-Zanjoniy o`zining "Favoid" asarida Abu Hurayra (r.a.)dan rivoyat keltirgan. Uning aytishicha, Rasululloh (s.a.v.) bunday deb marhamat qilganlar: "Kimki qabristonga kirsa, so`ng fotiha surasini va Qul huvallohu ahad, Alhakum at-takosur suralarini qiroat qilsa, so`ngra "Sening kalomingdan qiroat qilganimning savobini mo`min va mo`minalardan iborat qabriston ahliga bag`ishladim" desa, ular uning uchun Alloh taologa shafe` bo`ladilar". </p>
<p id="i">Imom Tabaroniy ham Hazrati Ali (k.v.)dan bunday rivoyat keltirgan: "Kimki qabriston yonidan o`tsa va Qul huvallohu ahad surasini o`n bir marta o`qib, savobini o`liklar uchun bag`ishlasa, o`liklar sonicha savob unga beriladi".</p>
<p id="i">Bu borada xabarlar va ko`pgina rivoyatlar yetib kelgan bo`lib, ularni Imom Suyutiy "Sharh as-sudur" asarida zikr qilib o`tgan.</p>
<p id="i">Hammaga mushtarak miqdor yetadi, degani solih amallardan birortasini boshqaga bag`ishlasa, Alloh unga manfaat yetkazadi, degan ma`noda bo`lib, bu fatvo mutavotir darajaga yetgan. Chunonchi, Shayx al-islom Ibn al-Humom "Fath al-qadir"da buni ochiq aytgan. </p>
<p id="i">Savob bag`ishlangan kimsa tirik yoki o`lik bo`lishining farqi yo`q, qurbonlik qilinganning va Xas`umiya haji haqidagi rivoyatning umumiy hukmi shuni taqozo qiladi. Bu ikki rivoyatni avval aytib o`tgan edik. </p>
<p id="i">Hofiz Shamsiddin ibn Abdulvojid al-Maqdisiy al-Hanbaliy bu masala bo`yicha alohida juz – risola bitgan. Musulmonlar barcha asrlarda ijmo` qilganlar va hech qanday inkorsiz o`liklariga bag`ishlab qiroat qilib kelganlar. Mana shu ijmo` hisoblanadi. Imom Suyutiy undan o`zning "Sharh as-sudur" asarida shu xilda naql qilgan. Qozi, fozil Sanoulloh ham o`zining "Tazkirat al-mavto va-l-qubur" kitobida shunga iqror bo`lgan.</p>
<p id="i">Xallol ash-Sha`biydan rivoyat qilganki, ansor sahobalar vafot qilsalar, uliklar uchun ularning qabrlari boshida Qur`on qiroat qilishlari borasida bir-biriga ixtilof qilganlar. "Sharh as-sudur"da ham shu xilda kelgan.</p>
<p id="i">Qur`on qiroat qilish uchun to`planganda juda katta foydalar bor. Shuning uchun ham ummat orasidagi himmat ahli unga ijmo` qilganlar. </p>
<p id="i">Imom Muslim o`z sahih hadislar to`plamida Abu Hurayra (r.a.)dan bunday rivoyat qilgan: Rasululloh (s.a.v.) marhamat qilganlar: "Birorta qavm Allohning uylaridan bir uyda jam`lanib, Allohning kitobini tilovat qilsalar, uni oralarida dars qilsalar, ular tepasiga sakinat nozil bo`ladi, ularni rahmat o`rab oladi, maloikalar tavof qiladi, Alloh taolo ularni o`z nazdidagilar oldida zikr qiladi".</p>
<p id="i">Imom Navaviy ushbu hadisni Qur`on tilovatiga jam`lanish fazilatiga dalil, degan. Tamom.</p>
<p id="i">Men aytaman: shuning uchun ham musulmonlar orasida Qur`on qiroatiga jam`lanish va taom hozirlash keng tarqalgan. So`ng ularning savobini mayyitga bag`ishlanadi, ular haqqiga avf va mag`firatni duo qilinadi. Insha Alloh, u Hazrati Anas (r.a.) marfu` hadisi borligi uchun ijobatga yaqin: "Kimning shoshilinch va kelgusida bo`ladigan hojatlari bo`lsa, oldida sadaqa berishni taqdim qilsin!". Uni "al-Favoid al-majmu`a"da zikr qilingan. </p>
<p id="i">Imom Bayhaqiy "Shuab al-imon"da Anas (r.a.)dan rivoyat qilgan: Payg`ambar (s.a.v.) "Qur`on xatmi vaqtida mustajob bo`ladigan duolar bor" deb marhamat qilganlar. </p>
<p id="i">Imom Dorimiy Humayd al-A`rajdan bunday deb rivoyat qilgan: "Kimki Qur`on qiroat qilsa, so`ng duo qilsa, uning duosiga to`rt ming farishta "omin" qiladi". </p>
<p id="i">Yana Sobitdan rivoyat qilinishicha, Hazrati Anas (r.a.) Qur`on xatm qilsa, bolalarini va oila a`zolarini jam` qilar edi. </p>
<p id="i">Yana Anas (r.a.)dan rivoyat qilingan. Uning aytishicha, Rasululloh (s.a.v.) bunday deb marhamat qilganlar: "Modomiki uch nafar kimsa duoda jam` bo`lsa, Allohga ularning qo`llarini quruq qaytarmaslikka haqqi bo`ladi". </p>
<p id="i">Imom Hokim (r.a.) Habib ibn Salamadan marfu` hadis rivoyat qilgan: "Bir guruh odamlarning ba`zisi duo qilsalar, ayrimlari "omin" deb tursalar, Alloh taolo ularning duolarini ijobat qiladi".</p>
<p id="i">Qur`on qiroatining savobini Payg`ambar (s.a.v.)ga bag`ishlash hukmiga kelsak, Ibn Taymiya risolat tarafidan bu borada izn yetib kelmaganini dalil qilib, uni mumkin emas, degan. Imom as-Subkiy ash-Shofi`iy unga raddiya berishda mubolag`a qilgan va bunga o`xshash ishlarda maxsus izn bo`lishi shart emas, degan. Ibn Umar (r.a.) hech qanday vasiyatsiz Rasululloh (s.a.v.) nomlaridan bir necha umra qilganini ko`rmaydimi?! Ibn al-Muvaffaq esa ul zoti sharif nomlaridan yetmishta haj qilgan. Ibn as-Siroj esa o`n mingdan ko`proq xatmni ul zoti sharifga bag`ishlagan. Ibn Aqil Qur`on qiroatini Rasululloh (s.a.v.)ga hadiya qilishi mustahab bo`ladi, degan. Chunonchi, "Radd al-muhtor"da mazkurdir. Yana unda kelishicha, ulamolarning inson o`z amalining savobini boshqaga bag`ishlashi joiz bo`ladi, degan gaplaridan ma`lumki, Rasululloh (s.a.v.) ham ushbu ro`yxatga kiradilar. Bunga ul zoti sharif bizni zalolatdan qutqarganlari bois hammadan ko`ra haqliroqdirlar. Bag`ishlashda esa bir navi shukrona ham, komil tashakkur ham, kamolotning ziyodasi uchun qobiliyat ham mavjuddir. Bizga "Allohumma solli `alo Muhammad!" ("Ey, Allohim! Muhammadga salovot yo`lla!" deyishimiz buyurilgan-ku! Alloma ash-Shomiy va Tahtoviy bu borada ko`p gapirgan.</p>
<p id="i">Men aytamanki, Payg`ambarimiz (s.a.v.) o`z ummatlarini bu tariqada duo qilishga targ`ib qilganlar:</p>
<p id="ia">اللهم رب هذه الدعوة التامة والصلاة القائمة آت محمدا الوسيلة والفضيلة وابعثه مقاما محمودا الذي وعدته</p>
<p id="i">"Ey, Allohim! Ushbu mukammal chaqiriqning va mustahkam namozning parvardigori! Muhammadga vasilat va fazilat bergin, uni va`da qilganing maqomi mahmudda tiriltirgin!". Tamom.</p>
<p id="i">Rasululloh (s.a.v.) ushbu duoni aytgan kimsaga shafoat halol bo`lishini bashorat qilganlar. Bu sahih hadisi sharifda zikr qilingan.</p>
<p id="i">Yuqoridagilardan Alloma ash-Shomiy va Tahtoviy aytganlarining sahih ekaniga dalil bor. </p>
<p id="i">"al-Lubob"ning sharhida kelishicha, Qur`ondan o`ziga oson bo`lgan oyat va suralarni, jumladan, "Fotiha", "Baqara"ning avvali, "Oyat al-kursiy" oyati, "Aman ar-Rasul" oyatlari, "Yosin", "Taborakallaziy", "Takosur" suralari va "Ixlos" surasini o`n ikki marta yoki o`n bir marta yo yetti yoxud uch marta o`qiydi. So`ng bunday deydi: "Ey, Allohim! Qiroat qilgan narsalarimizning savobini falonchiga yoki ularga yetkazgin!". Tamom. </p>
<p id="i">"Bahr"da bunday kelgan: "Kimki namoz o`qisa yoki ro`za tutsa yoki sadaqa qilsa va savobini xoh o`lik xohi tirik bo`lgan boshqaga bag`ishlasa, joiz bo`ladi. Ahli sunna va jamoa fikricha, ularga savobi yetib boradi. Chunonchi, "Badoye`"da shunday kelgan". </p>
<p id="i">So`ng bulardan bilib olindiki, savob bag`ishlanadigan kimsaning o`lik yoki tirik bo`lishining farqi yo`q ekan. Zohiri shuki, ishni qilayotganda boshqa bag`ishlashni yoki o`zi uchun qilishni niyat qilishining farqi yo`q, ulamolarning fikrlari umumiy bo`lgani bois ishni qilib bo`lganidan keyin uning savobini boshqaga bag`ishlash mumkin. Tamom.</p>
<p id="i">Ibn Hajar al-Haytamiyning "Fatovoyi hadisiyya" asarida bunday degan: "Odamlarning hozirda Alloh taolodan so`rab qiladigan ishlaridan biri qiroatlaridan olingan savobga o`xshashni Rasululloh (s.a.v.)ga, ul zotning sahobalariga, tobe`inlarga yetkazish ma`nosida bo`ladi. Bu go`zal ishdir, unga e`tiroz bildirib bo`lmaydi. E`tiroz bildiruvchi kimsa bunga xilof qilishi mumkin. Bu haqida o`zimning uzun fatvomda bayon qilib berganman. Xususan, ota-onasiga savobni bag`ishlash hammasidan ko`ra avloroqdir!". Tamom.</p>
<p id="i">Hofiz Ibn Hajar al-Asqaloniy aytgan: "Aytuvchining: "Ey, Allohim! Qiroat qilgan narsamning savobini yetkaz...!" degan duosining asli bor. Ubay ibn Ka`b (r.a.)dan rivoyat qilingan hadis bor bo`lib, u: "Solatimning hammasini sizga bag`ishlayman" dedi. Rasululloh (s.a.v.): "Shunday qiladigan bo`lsang, g`amingga kifoya bo`ladi, sening gunohlaringga mag`firat bo`ladi", deb marhamat qildilar. "Solat"dan murod bu yerda duo, haqiqiy namoz deyilgan. Undan savobning o`zi muroddir. Tamom. "Tanqih al-Homidiyya"da mazkurdir.</p>
<p id="i">Ibn Hajar al-Makkiydan qabriston ahliga "Fotiha" surasini o`qilganida, savob ularning orasida taqsim qilinadimi yoki ularning har biriga ushbu savobdan to`la yetadimi, deb so`ralgan. U javob berib, fazlning buyukligi ushbu savoblar to`la yetishiga loyiqdir, degan. "Radd al-muhtor"da shunday kelgan.</p>
<p id="i">"Tatorxoniyya"da yana "al-Muhit"dan naql qilinganki, nafl sadaqa qilgan kimsaga afzali shuki, jami mo`min va mo`minalarni niyat qilsin. Chunki, ularning hammasiga savob yetadi. Tamom. Zohiri shuki, savob ularning har biriga to`la ravishda etishini nazarda tutgan. Unga esa o`liklar sonicha savob beriladi. Chunonchi, bu Tabaroniyning asarida Hazrati Ali (k.v.)dan keltirilgan. Ana shu yerda odamlarning "Ey, Allohim! Qiroat qilganimizning savobi mislichani Hazrati sayyidimiz Muhammad Mustafo (s.a.v.) va jami anbiyo-u mursalin, avliyo, sulaho va mo`minlar, xususan o`lgan falonchining o`g`li falonchi ruhiga yetkazgin! Sening rahmating bilan, ey rahmlilar rahmlisi! Omin!" degan duolariining foydasi ravshan bo`ladi.</p>
<p id="i">"Tanqih al-homidiyya"da kelganki, Qur`on tilovatining o`ziga haq olish joiz bo`lmaydi. Beruvchi ham, oluvchi ham gunohkor bo`ladilar. Buning joizligi haqidagi "al-Mabsut"dan naql qilingan fatvo zaif bo`lib, mo`tabar fiqhiy manbalarga muxolifdir. "Javhara"dagi"Qur`on tilovatiga haq olishning joizligi ixtiyor qilingan" degan gap mazhab kitoblariga muxolifdir. Zohir shuki, uning qalamidan xatolik o`tib ketgan. Chunki, keyingi davr ulamolari Qur`on ta`limiga haq olishning joizligini ixtiyor qilgan bo`lib, ular tilovatning o`ziga haq olishni joiz ko`rmaganlar. "Javhara"ning bu gapiga keyingi davr olimlaridan ayrimlarini, jumladan, "Bahr" sohibi va al-Aloiy va ba`zi "al-Ashboh"ning hoshiyasini bitganlarni adashtirgan. Tamom.</p>
<p id="i">"al-Kofiy"da kelgan: "Bugungi kunda Qur`on ta`limiga haq olish joiz bo`ladi. Chunki, bugun uni man` qilish ta`limga nisbatan odamlarning rag`batini so`ndiradi. Ta`lim oluvchilarning ehsonga ehson bilan javob berish haqidagi muruvvat va fikrlarini buzib qo`yadi. Natijada zamonamizda ko`zlardan ta`lim uzoqlashadi, haq olishni man` qilish Qur`on hifzini zoye` qiladi". Tamom.</p>
<p id="i">"as-Siroj al-vahhoj"da kelgan: "Qabr ustida m`lum muddat Qur`on qiroat qilib o`tirishga haq olish borasida ulamolar ixtilof qilganlar. Ayrimlar uni joiz va shu fatvo ixtiyor qilingan, deganlar". Tamom. Chunonchi bu fikr "Fatovoyi hindiyya"da ham zikr qilingan. Shundan zohir bo`ladiki, Qur`on qiroatining o`ziga haq olish borasida ixtilof qilingan. Ixtiyor qilingan fikr esa uning joizligidir. Bu "Javhara"dan ma`lum bo`ldi. Demak, "Tanqih al-homidiyya" sohibi Alloma ash-Shomiy o`ylaganidek uning qalami xato qilmagan ekan. </p>
<p id="i">Odamlarning zamonamizda odat qilib olgan ishlari – qorilarni xatm qilish uchun jam` qilib, qiroat savobini o`liklarga yetishini o`ylab marosim o`tkazishi, unda odamlarga taom berishi, qorilarga esa mayyit sohibi pul berishi kabilar aslo haq olish jumlasiga kirmaydi. Chunki, bu hech qanday shartsiz ehsonga ehson bilan javob berishdir. Bu ixtilofsiz joiz amaldir. Bu haqida "al-Bariqa sharh at-Tariqat al-muhammadiyya"da ma`lumotlar bor.</p>
<p id="i">Vallohu a`lam bi-s-savob!</p>
<p id="i">Tamom.</p>
<p id="i"> (<span id="manba">(Mavlaviy Muhammad Ayyub sohib. "Bazl al-himmat fiy naf` al-mayyit" ("O`likka foyda keltirish borasida himmatni sarflash") // Majmuat ar-rasoil fiy muhimmot al-masoil. – Dehli: Xodim al-islom matbaasi, 1311. – B. 41-45</span>)</p>
</body>
</html>