<p id="title">“AKROMIY”LAR</p>
<p id="i">Mustaqillikning ilk davrlaridan boshlab, yurtimizda vijdon erkinligi qonun yo`li bilan kafolatlandi. Biroq, ba`zi aqidaparast guruhlar kabi “hizbut tahrir” guruhlari ham yaratilib berilgan huquq va imkoniyatlarni suiste`mol qildi. Bu buzg`unchi oqim o`zining dastlabki radikal ko`rinishdagi, hech bir o`lkada xayrixoh topmagan eski g`oya va qarashlarini yangi muhitda mamlakatimiz hayotiga tiqishtirib, mavjud turmush tarzini o`zgartirishga harakat qildi. Uning so`l qanoti bo`lmish “akromiy”lar ham faoliyatini aynan “hizbut-tahrir” ta`limotining o`zlashtirilgan shakliga ko`ra olib borgan. Ushbu jamoaning g`oyaviy rahbari “hizbut-tahrir”ning qasamiyodini qabul qilgan Akrom Yo`ldoshev hisoblanadi.</p>
<p id="i">A.Yo`ldoshev 1963 yilda Andijon shahrida tug`ildi. U Andijon paxtachilik institutida o`qib yurgan kezlari, ya`ni, 1985-1990 yillarda shu institut talabasi Abdurashid Qosimovdan saboq olgan. Oldinroq «jihodchilar» diniy ekstremistik oqimining g`oyaviy rahnamolaridan biri bo`lmish Mirzaev Abduvali qorining “peshqadam” shogirdlaridan hisoblangan.</p>
<p id="i">A.Qosimov bu paytlarda “hizbut-tahrir” tashkilotining a`zosi bo`lib, uning birinchi “arabiy halqa”larida ta`lim olardi. U A.Yo`ldoshevga hizbning “Islom nizomi” nomli kitobi asosida dastlabki ta`limni bergan. Shu tariqa bo`lajak “akromiy”lar jamoasining rahbari A.Yo`ldoshev hizb a`zosiga aylangan. A.Yo`ldoshevning e`tirof qilishicha, u hizbga a`zoligidan to uning safidan chiqib ketgunga qadar aksariyat hollarda tashkilot ta`limotiga moslasha olmagan. Oqibatda ziddiyat va kelishmovchiliklar ko`paya borib, hizb a`zoligidan chiqqan.</p>
<p id="i">U 1990-1992 yillarda diniy kitoblarni mustaqil ravishda o`qishga kirishadi. Shundan so`ng 12 darsdan iborat “Imonga yo`l” nomli kitobini yozadi. Vaqt o`tishi bilan atrofidagi xayrixohlarni uyida to`plab, “Imonga yo`l” nomli kitobi asosida darslar tashkillashtiradi hamda asta-sekinlik bilan jamoani shakllantiradi. Ushbu oqim 1996 yilning o`rtalariga kelib, ellikga yaqin faol a`zosi bo`lgan hamda aniq maqsad va vazifalari belgilangan uyushgan jamoaga aylanadi.</p>
<p id="i">A.Yo`ldoshev “ilk saboqlari”ni “hizbut-tahrir”dan olganligi bois, o`z shaxsiy ta`limotini yaratishda uning nazariy va amaliy fikrlaridan yiroqlasha olmagan. Chunonchi, jamoaning “hibut-tahrir” kabi hozirgi davrdagi hech bir davlatni “islom diyori” deb atab bo`lmasligi, balki u xoh arab davlati bo`lsin, xoh musulmon mamlakatlari bo`lsin, hammasi “kufr diyori” – “dorul harb” ekanligi, hozirgi jamiyat insonlarining barchasini “qiyinchilik va iztirobga tushgan”ligi va kishilar dunyoqarashlariga ta`sir ko`rsatish, ya`ni, “fikrlarini o`zgartirish” va oxir-oqibat “er yuzida xalifalik barpo etish” orqaligina ushbularning yechimi bo`lishi kabi fikrlari o`xshash xususiyat kasb etadi. Qolaversa, “akromiy” lar “hizbut-tahrir”ga xos tarzda “e`tiqod erkinligi”ga birdek rahna solishi, ayniqsa “ahli kitob”lar (g`ayridin vakillari)ga nisbatan murosasiz pozitciyasi, milliy va diniy bag`rikenglik tamoyillariga ochiqdan-ochiq tajovuz qilishi, go`yoki “tahrirchi”lar kabi yer yuzida adolat o`rnatuvchi bo`lib, bo`lajak “xalifat”lik doirasida insonlarning hayotini “jannat”ga aylantirish haqidagi xom va asossiz xayoliy va`dalari ham yuqoridagi fikrimizni tasdiqlaydi.</p>
<p id="i">Alloh taolo oyati karimada shundan deydi:</p>
<p id="ia">مَنْ قَتَلَ نَفْسًا بِغَيْرِ نَفْسٍ أَوْ فَسَادٍ فِي الْأَرْضِ فَكَأَنَّمَا قَتَلَ النَّاسَ جَمِيعًا وَمَنْ أَحْيَاهَا فَكَأَنَّمَا أَحْيَا النَّاسَ جَمِيعًا وَلَقَدْ جَاءَتْهُمْ رُسُلُنَا بِالْبَيِّنَاتِ ثُمَّ إِنَّ كَثِيرًا مِنْهُمْ بَعْدَ ذَلِكَ فِي الْأَرْضِ لَمُسْرِفُونَ</p>
<p id="i"><strong>“Biror jonni o`ldirmagan yoki Yerda (buzg`unchilik va qaroqchilik kabi) fasod ishlarini qilmagan insonni o`ldirgan odam xuddi hamma odamlarni o`ldirgan kabidir. Unga hayot baxsh etgan (o`limdan qutqarib qolgan) odam esa barcha odamlarni tiriltirgan kabidir”. Rasullarimiz ularga (ilohiy) hujjatlarni keltirdilar. So`ngra ularning ko`pchiligi o`shandan keyin (ham) Yerda isrof qiluvchilardan bo`ldilar” </strong> (<span id="manba">Moida: 32</span>).</p>
<p id="i">Imom Buxoriy rivoyat qilgan hadisda shunday deyiladi: «Qiyomat kuni birinchi savol noxaq to`kilgan qon to`g`risida bo`lur».</p>
<p id="i">Boshqa oyatda esa</p>
<p id="ia">وَإِذَا تَوَلَّى سَعَى فِي الْأَرْضِ لِيُفْسِدَ فِيهَا وَيُهْلِكَ الْحَرْثَ وَالنَّسْلَ وَاللَّهُ لَا يُحِبُّ الْفَسَادَ</p>
<p id="i"><strong>“(Oldingizdan) ketganida yerda fitna-fasod, ekin va naslni halok qilish ishlari bilan yuradi. Alloh esa, fasodni (buzg`unchilikni) yoqtirmaydi”, </strong> (<span id="manba">Baqara: 205</span>) deb marhamat qiladi.</p>
<p id="i">Parvardigorni irodasiga qarshi borib, begunoh odamlarni o`ldirgan va xo`rlagan kimsalar dunyo hayotida yutuqqa erishamiz deb o`ylasalar qattiq xato qilgan bo`ladilar. Zero, Qur`oni karim:</p>
<p id="ia">إِنَّ اللَّهَ لَا يُصْلِحُ عَمَلَ الْمُفْسِدِينَ</p>
<p id="i"><strong>“Alloh buzg`unchi kimsalarning ishini o`nglamaydi”</strong> (<span id="manba">Yunus: 81</span>) deya ochiq e`lon qilib qo`ygan.</p>
<p id="i">Maqsad va faoliyat usullari. “Akromiy”lar oqimi asoschisi A.Yo`ldoshev “hizbut-tahrir”ga a`zo bo`lgan davrida uning g`oya va harakatlarini imkoni boricha mahalliy, ya`ni Farg`ona vodiysi sharoitiga moslashtirish zarurligi masalasini ko`tarib chiqqan edi. Biroq, mahalliy amirlik uning taklifini noo`rin sanab, qat`iy e`tiroz bildiradi. Shundan so`ng, A.Yo`ldoshev asta-sekinlik bilan o`z jamoasining yo`nalish va uslublarini “hizbut-tahrir”dan sezilarli tafovutlar bilan o`zgartirib, shakllantira boshlagan.</p>
<p id="i">Oqimning tarkibiy tuzilishi piramida shaklida bo`lib, dastlabki bosqichda har bir «vosita»da, o`rtacha, 4-10 nafargacha o`quvchilar ta`lim oladilar. Ma`lum vaqt tayyorgarlik davri o`tgach, ular «birodar»lar hisoblanadilar. Guruh faoliyatini «ruhiy mas`ul» va «moddiy mas`ul»lar boshqarib, «ruhiy mas`ul» «birodarlar» ning diniy tayyorgarligi, ularning shariat amallariga rioya qilishi va o`zaro munosabatlarini nazorat qiladi. «Moddiy mas`ullar» esa «vositalar» faoliyatidagi hisob-kitob ishlari, mahsulotlar ta`minoti va ularni sotish masalalariga javobgardirlar. «Vosita» dagi yangi va oddiy a`zolar hisoblangan shaxslar «itoatchilar» deb nomlanadi. «Itoatchilar» «vositada»gi faol harakatga qo`shilganidan so`ng «peshqadamlar» deb nomlanadi. «Akromiylar» o`z saflariga jalb qilinuvchi shaxslarga ruhiy ta`sir o`tkazish va ularni g`oyaviy jihatdan birlashtirish maqsadida o`z faoliyatlarini quyidagi asosiy davrlar (bosqichlar)ga bo`lgan holda amalga oshirishi aniqlangan:</p>
<p id="i">- “sirli” - bu davrda oqimga a`zo bo`lish uchun yangi nomzodni topish, uni o`rganish va o`rgatish ishlari amalga oshiriladi;</p>
<p id="i">- “moddiy” - oqim safini kengaytirish maqsadida moddiy baza («baytulmol») barpo etiladi va uni mustahkamlash choralari ko`riladi;</p>
<p id="i">- “ma`naviy” - a`zolarning yanada jipsligini oshirib, ularni g`oyaviy tomondan birlashtirishga hamda tuzilmani mustahkamlashga harakat qilinadi;</p>
<p id="i">- “uzviy maydon” - jamiyatdagi ijtimoiy-siyosiy faoliyatni qo`lga olish va uni boshqarish, ya`ni davlat va jamiyatning turli tuzilmalariga «akromiylar»ni bosqichma-bosqich kiritib borib, yuqori lavozimlarni egallagan holda, oqimning faoliyat va ta`sir doirasini kengaytirishga erishish;</p>
<p id="i">- “oxirat” - so`nggi bosqich bo`lib, bu davrda jamiyatning to`liq islomlashtirilishiga erishiladi va buning natijasida asl maqsad – hokimiyat qo`lga olinadi.</p>
<p id="i">“Akromiy”lar dastlabki harakatlarida, kelgusidagi rejali maqsadlariga erishish uchun mahalliy hokimiyat (ya`ni, biron-bir viloyat) faoliyati ustidan nazoratni o`rnatishni rejalashtirishgan. Buning uchun bosqichma-bosqich o`z safini kengaytirib, iqtisodiy qudratni kuchaytirish hamda zimdan oqim g`oyalariga sodiq ruhdagi a`zolarni tarbiyalab, ularni hokimiyat idoralari va ijtimoiy tuzilmalarga kirgizishga urinish yo`li bilan o`z mavqelarini mustahkamlab borishni maqsad qilgan.</p>
<p id="i">Shu bilan birga, “Akromiy”lar g`oyasini yoyish barobarida ko`proq keng xalq ommasini o`z tomoniga og`dirib, tarafdorlar sonini ko`paytirishga intildi. Bu borada ular asl rejasini qattiq sir tutib, go`yo siyosatga aloqasi bo`lmagan “diniy jamoa” qilib ko`rsatishdi. Ehtiyotkorlik yuzasidan ko`rilgan bu chora ularni, “siyosiy hokimiyat” uchun kurashuvchi “hizbut tahrir”dan farqli o`laroq, musulmon ommasining ochiq nafratiga duchor bo`lishidan saqladi.</p>
<p id="i">“Akromiy”lar o`zlarining asl maqsadlarini 2005 yil 13 may kuni Andijon shahrida sodir etilgan qo`poruvchilik harakatlarida yaqqol namoyon etdi. Ushbu voqealardan so`ng, qo`poruvchilik harakatlarini sodir etgan oqim a`zolarining 450 nafardan ortiq qismi jinoiy javobgarlikka tortilishidan xavfsirab, qo`shni Qirg`iziston Respublikasiga, u yerdan BMTning Qochoqlar ishlari oliy kommissariati imkoniyati orqali “qochoqlik maqomi”ni olgan holda xorijiy davlatlarga chiqib ketganlar. Hozirgi kunda ular AQSh, Kanada, Avstraliya, Gollandiya, Finlandiya, Chexiya, Germaniya, Shvetciya, Shveytcariya va Daniya davlatlarida panoh topganlar.</p>
<p id="i">Bundan tashqari, oqim tarafdorlarining faoliyatlari qo`shni Qirg`izistonning O`sh va Jalolobod viloyatlarida ham rivojlangan.</p>
<p id="i">Oqim a`zolari bugungi kunda g`oyalaridan qaytmagan bo`lib, avvalgidek, xorij mamlakatlarda o`z faoliyatlarini davom ettirib kelishmoqda. Jumladan, oqim a`zolari tomonidan AQShda savdo do`konlari, kosibchilik tcexi, milliy taomlar oshxonasi va shu kabi «vosita» lar tashkil qilishgan. Bundan tashqari, Germaniyada yashayotgan oqim tarafdorlari tomonidan 2009 yilning may oyida «Andijon - Adolat va Tiklanish» tashkiloti tashkil qilingan bo`lib, ushbu tashkilotning binosi Dyusseldorf shahrida joylashgan. Bugungi kunda ular internet tarmog`idagi o`z saytlari orqali O`zbekiston hukumati tomonidan olib borilayotgan siyosatga nisbatan bir qator salbiy fikrlarni bildirib kelmoqdalar. Respublikadagi vaziyatni izdan chiqarishda ayrim xorij kuchlari ulardan foydalanishni o`z oldilariga maqsad qilib quyishgan. Xususan, 2011 yilda xorij maxsus xizmatlari va siyosiy doiralari yordamida «Andijon - Adolat va Tiklanish», «Tanyach» tashkilotlari va «Erk» partiyasi ishtirokida «O`zbekiston xalq harakati» nomli uyushma tuzildi. Ushbu uyushmani hozirda Shvetciya davlatida yashab kelayotgan «Jixodchilar» DEO rahnamosi Obid qori Nazarov xam qo`llab kelmoqda. Ushbu harakat a`zolarining asosiy maqsadlari respublikada va qolaversa Markaziy Osiyo mintaqasida arab davlatlarida bo`layotgani kabi xalq g`alayoni va tartibsizlikni keltirib chiqarishdir.</p>
<p id="i">Jamoaning qarashlari. “Akromiy”lar diniy-ekstremistik jamoasi ham, boshqa buzg`unchi oqimlar kabi, muqaddas islom dini arkonlaridan foydalanib, uning mohiyatini buzib ko`rsatishga intiladi. Jamoaning yangi tahrirdagi “Iymonga yo`l” risolasida fikrlar yorqin va oxirigacha yoritib berilmagan bo`lsa-da, ba`zi aqidaviy va fiqhiy masalalarga munosabat bildirilgan. Ushbularda ilgari surilgan qarashlar yurtimiz musulmonlarining asrlar davomida e`tiqod bilan amal qilib kelayotgan an`anaviy sunniylikning hanafiya ta`limotiga zidligi bilan ajralib turadi.</p>
<p id="i">Bu borada birinchi navbatda jamoa yo`l boshchisining “imon” masalasidagi qarashi (uningcha, imon komil bo`lishi uchun, tilda aytilgan narsa amalda tasdiqlanmog`i shartdir) an`anaviy hanafiya mazhabi va moturudiya ta`limotiga zidligi bilan e`tiborimizni tortadi.</p>
<p id="i">Hanafiy mazhabi va moturudiya ta`limotiga ko`ra, imon sharti ikkita: Allohning birligi va Muhammad (s.a.v.) Payg`ambar ekaniga til bilan iqror bo`lib, dil bilan tasdiqlash, demakdir. Imom Moturudiy “imonning joyi qalbdir”, deganlar. Abu Hafs Nasafiy aytadilar: “Mo`minlardan bo`lgan gunohkorlar do`zaxda abadiy qolmaydilar. Imon Alloh taolo huzuridan kelgan narsalarga qalbdan ishonish va uni til bilan iqror qilishdir. Agar bandada shu ikki shart bo`lsa, u bemalol men mo`minman deyishi mumkin”.</p>
<p id="i">Demak, din arkonlariga amal qilish imonning sharti emas va amalsiz odam kofir bo`lmaydi, balki faqat gunohkor bo`ladi. Bundan tashqari jamoa asoschisining yozgan risolasida yana ko`plab kamchiliklar, bir-biriga zid fikrlar mavjud. Jumladan, risolaning bir o`rnida musulmonlarning guruh-guruhga bo`linib ketishini, tarafkashlik qilishni qoralab shunday yoziladi: “...bugungi kunda bu zarar tufayli bir din vakillari turli xil toifalarga bo`linib ketdi: bir toifa masjid hukmlarini qattiq ushlab olsa, ba`zilari davlat miqyosidagi hukmlarni mahkam tutib oladilar, ba`zilari ilmga xos hukmlarni ko`tarib chiqsa, boshqalari namoz hukmlari bilan cheklanmoqdalar. Biroq haqiqat yagona-ku?! ”. bu fikrning ziddi 19-sahifada quyidagicha bayon qilingan: “... bugungi kunimizda har biri ham, “bizning yo`l Alloh va Rasulining yo`li”, deb da`vo qilayotgan yo`llarning birini talashga to`g`ri kelar ekan, ularning har birini xolislik bilan o`rganib, so`ng to`g`risini tanlamoq kerak bo`ladi”.</p>
<p id="i">Ushbu o`rinda Payg`ambarimiz Muhammad (s.a.v.) ummatini tafriqaga tushiradigan fikrni bayon qilingani ko`rinib turibdi. Shuningdek, risolada ulamolarimiz va tadqiqotchilarimiz ta`kidlaganlaridek “g`aribona” fikrlar bilan birga, juda ko`plab bir-biriga zid fikrlar yozilganki, bundan muallifning bilim saviyasi va nechog`li kamolotga muhtojligi ayon bo`ladi.</p>
</body>
</html>