<p id="title">ZULM – HIJRAT QILISHGA VA JIHOD UYUSUTIRISUGA SABAB BO`LOLMAYDI!</p>
<p id="i">Bugun odamlarni aldov yo`li bilan, oyat va hadislarni noto`g`ri talqin qilgan holda ozod va obod o`lkalarni qo`yib, tinchlikda va totuvlikda yashab kelayotgan musulmonlarni o`zlarining katta shahar va obod qishloqlarini tashlab ketishga, qaysidir tog`-u toshlardagi lagerlariga, jangu jadallar girdobidagi joylariga hijrat qilishga chaqirayotgan vatangadolarni ko`p eshitish mumkin. Ana shu tinchlikda va totuvlikda yashab kelayotgan musulmonlarning ozod va obod o`lkalarini urush maydonlariga aylantirishni ko`zlab, jihod qilishga chorlayotgan, o`z-o`zini o`ldirish shahidlik deya safsata sotayotgan vatanfurushlarni ko`p eshitish mumkin. Ushbu nobakorlar shar`iy manbalarda tilga olingan HIJRAT va JIHOD kabi a`mollarning lozimligini aytib, asosan, bitta sababni ro`kach qilishlarini ko`rsatib berishimiz darkor bo`ladi. Ular ushbu hijrat va jihod lozim deb ko`rsatadigan birdan-bir sabab, yurtda zulmu sitamlarning mavjudligi, haddan oshgan zulm emish. Bu borada ular bo`lgan-bo`lmagan gap va holatlarni qatorlashtirib tashlashlari mumkin, zohiran qaraganda ularning gaplari haq bo`lib ko`rinishi ham mumkin. Ularning bu xildagi gap-so`zlarining noto`g`ri ekanligini, bo`lmag`ur gaplar ekanligini, oyat va hadislarni noto`g`ri talqin qilayotganlarini aytgan va ularning xatolarini ro`y-rost ko`rsatib bergan olimu ulamolarni “zolimlarga xizmat qilayotgan malay ulamolar”, deb ta`na ham qiladilar. Biroq, tarixni kuzatilsa, ahli sunna va jamoat ulamolarining aytgan so`zlari va qilgan ishlarini tahlil qilinsa, o`tgan xalifalar, xon-u sultonlar va amirlarning tarixlari o`rganilsa, butun dunyo musulmonlari ergashadigan olimlarning faoliyati tadqiq etilsa, bugungi kundagi hijrat va jihodga chaqirayotgan nobakorlarning gap-so`zlari va qilgan ishlari mutlaqo noto`g`ri va noshar`iy ekanini anglash mumkin. Ushbu maqolada tarixda bo`lib o`tgan bittagina misol orqali ularning ana shu “zulm bo`lib turgan joydan hijrat qilmoq lozim, zulm bo`lib turgan joylarda, garchi musulmonlar yashab turgan bo`lsa-da, jihod qilmoq lozim”, degan safsatalarining noto`g`ri ekanligini ko`rsatib bermoqchimiz. Bu voqea hali sahobalar hayot paytida, tobe`inlarning gullab-yashnagan vaqtida, tab`a tobe`inlar o`tgan ikki oltin davrdagilarga munosib voris bo`layotgan onda yuz bergan. Uni o`qing, insof qilib, sahobalar, tobe`inlar va tab`a tobe`inlarga ergashing.</p>
<p id="i">Abu Muhammad Hajjoj ibn Yusuf ibn al-Hakam as-Saqafiy (40-95/660-714) Hajjoji zolim nomi bilan tanilgan. Toifda unib-o`sgan, xalifa Abdulmalik ibn Marvonning vaziri qo`lida xizmatda bo`lgan. Abdulmalik ibn Marvon (646-705) umaviylarning 685-705 yillardagi beshinchi hukmdori. Shu orqali Hajjoji zolimning mansabi ko`tarila borgan, Iroq, Xurosonda voliy (amir va hokim)lik qilgan, ancha vaqt Makka, Madina va Toifda amir va hokim bo`lgan. Ko`fa va Basra orasida Vosit shahrini qurdirgan, bu esa sahobalardan keyingi islomda birinchi qurilgan shahar hisoblanadi. U ilk bor “La iloha illalloh” tushirilgan tangalar zarb qildirgan. </p>
<p id="i">Hajjoj ibn Yusuf as-Saqafiy jami tarixchilarning ittifog`i ila o`zining zolimligi bilan tanilgan. Uning zolimligi shu darajada haddan oshganki, sahobalarga, tobeinlarga, o`sha davrning ulamolariga qilgan javri-zulmi nihoyatda ko`p bo`lgani bois, “Hajjoji zolim” degan nom bilan tarixda zarbulmasal bo`lib qolgan. O`sha davr ayollari o`g`illarini jim qilish uchun “Hajjojga aytaman, ana Hajjoj kelmoqda”, deb qo`rqitadigan bo`lganlar.</p>
<p id="i">Hajjoji zolim zo`rlik qilib, bir qancha ayol-qizlarga uylangan. Jumladan, buyuk sahoba Hazrati Ali (k.v.)ning, sahoba No`mon ibn Bashir (r.a.)ning nevaralarini olgan. Payg`ambarimiz sollallohu alayhi va sallam bunday deganlar-ku:</p>
<p id="ia">لا تنكح الأيّم (الثيب) حتى تستأمر ولا تنكح البكر حتى تستأذن</p>
<p id="i">“Beva to o`zi buyurmaguncha nikohlanmaydi, bokira qiz to o`zi ruxsat bermaguncha nikoh qilinmaydi!” (<span id="manba">Buxoriy, 7/5136; Muslim, 2/1419; Termiziy, 3/1107; Nasoiy, 3/3265; Ibn Moja, 1/1871; Dorimiy, 2/2241; Ahmad 2/9603; Bayhaqiy, 7/13460; Doraqutniy, 3/3618; Tabriziy, “Mishkot al-masobeh”, 1/3126</span>).</p>
<p id="i">Demak, uning buyuk sahobalarning nevaralarini zo`rlik qilib olishga nima haqqi bor edi?! </p>
<p id="i">Hajjoji zolim laylat ul-qadrni inkor qilgan, uning fazilati va qadrli kecha ekanini, ushbu kechada qoim bo`lib ibodat qilishni inkor qilgan. Sahobalardan Zarr ibn Hubaysh (r.a.) o`z qavmini laylat ul-qadrda ibodat qilishga chaqirayotganini eshitib, u o`sha kechada ibodat qilishdan hammani man qilib qo`yganini muhaddis Abdurrazzoq rivoyat qilib qoldirgan  (<span id="manba">4/253</span>). Payg`ambarimiz sollallohu alayhi va sallam laylat ul-qadrning fazilatini bu tariqa ifodalab, targ`ib qilganlar:</p>
<p id="ia">وَمَنْ قَامَ لَيْلَةَ الْقَدْرِ إِيمَانًا وَاحْتِسَابًا؛ غُفِرَ لَهُ مَا تَقَدَّمَ مِنْ ذَنْبِه</p>
<p id="i">“Kimki laylat ul-qadrda imon va ishonch bilan qoim bo`lsa, o`tgan gunohlari kechiriladi!” (<span id="manba">Buxoriy, 1/35; Muslim, 1/760; Termiziy, 3/683; Nasoiy, 2/2503; Abu Dovud, 1/1372; Dorimiy, 2/1830; Ahmad, 2/7278; Bayhaqiy, 4/8306; Ibn Hibbon, 6/2543; Ibn Xuzayma, 1/1894; Tabriziy, “Mishkot al-masobeh”, 1/1958</span>).</p>
<p id="i">Demak, uning Payg`ambar alayhissalomning o`zlari va sahobalari targ`ib qilib turgan laylat ul-qadrda jamoa bo`lib ibodat qilishdan odamlarni man qilib qo`yishga nima haqqi bor edi?!</p>
<p id="i">Ibn Hajar al-Asqaloniy (r.h.) aytishicha, laylat ul-qadrning qaysi kechada bo`lishi borasida olimlar va odamlar orasida har xil fikrlar bor, albatta. Lekin, Hajjoji zolimdan boshqa hech kim uni asli yo`q, deb da`vo qilgan emas. Keyinchalik ushbu fikrni, afsuski, shialar mahkam ushlaganlar (<span id="manba">4/309</span>).</p>
<p id="i">Musulmonlarning eng muqaddas uchta masjiddan biri Baytulmuqaddas hisoblanadi. Hajjoji zolim uning barcha eshiklarini yoptirib, faqat o`zining eshigini qoldirgan edi (<span id="manba">“Vafayot al-a`yon”, 1/234-235</span>).</p>
<p id="i">Madinaga ketayotganda, Hajjoji zolim Basra ahliga: “Men Madinaga ketayotirman. O`g`limni o`zimning o`rnimga qo`yib ketaman. Biroq, Rasululloh sollallohu alayhi va sallam Madinadan ketganlarida ansorlarga vasiyat qilganlaridan boshqa narsani sizlarga vasiyat qilaman. Ul zot yaxshilarga yordam berish, yomonlarning yomonligini kechirishni aytgan edilar. Men esa yaxshiliklaringizni qabul qilmaslikni, yomonliklaringizni o`tib yubormaslikni aytib ketaman”, deb xutba o`qigan. Uning Rasululloh sollallohu alayhi va sallamning sunnatlariga ochiqdan-ochiq qarshi chiqishiga va buni faxr qilib hammaning oldida aytishga nima haqqi bor edi?!</p>
<p id="i">Tobe`inlarning buyuklaridan Ibrohim an-Naxa`iy (r.h.) umr bo`yi Hajjoji zolimdan yashirinib yurishga majbur bo`ldi, Abu Savr (r.h.) esa o`zini jinnilikka solib yurdi.</p>
<p id="i">Hajjoji zolim Abdulloh ibn az-Zubayr (r.a.)ni o`ldirdi. Abdulloh ibn az-Zubayr (r.a.)ning kimligini bilasizmi? U Payg`ambarimiz sollallohu alayhi va sallamning yaqin qarindoshi, hijratning ilk davrida Madinada birinchi tug`ilgan sahoba, ko`rinishi va gap-so`zlarida eng buyuk sahoba Abu Bakr as-Siddiq raziyallohu anhuga o`xshab ketadigan, Hazrati Usmon raziyallohu anhu davridan boshlab islom dunyosining bir qancha o`lkalariga hokim bo`lib, adolatli hukm yuritgan, ilk bor dumaloq “La iloha illalloh” yozuvli tanglar zarb qildirgan, roppa-rosa o`ttiz-uchta hadisni rivoyat qilgan mardi maydon sahobadir. U tug`ilgan paytda Madinaga ko`chib borgan muhojir sahobalar bayram qilishgan, Rasululloh sollallohu alayhi va sallam quchoqlariga olib, o`zlari azon aytib nom qo`yganlar, xurmo chaynab og`ziga tupurganlar, unga Abdulloh deb ism qo`yganlar, kuniyasini ham o`zlari Abu Bakr deb ataganlar. Payg`ambar alayhissalomning muborak og`iz suvlari ilk bor mana shu Abdulloh ibn az-Zubayr (r.a.)ga tushgan. Xalifa Muoviya raziyallohu anhu vafot etganidan so`ng jam sahoba va tobe`inlar, o`sha davrdagi butun dunyo musulmon o`lkalari unga bay`at qilganlar va jami ulamolar ittifog`i ila xalifa qilib ko`tarilgan. Musulmonlar sakkiz yil uning boshligida haj qilganlar. Keyingi davr ulamolari ham uning xalifaligi adolatli bo`lganligini ta`kidlaganlar, keyinchalik Imom Molik rahimahulloh: “Umaviy Abdumalik ibn Marvon va uning o`g`lidan ko`ra Abdulloh ibn az-Zubayr (r.a.) xalifalikka haqdor edi!”, degan (<span id="manba">al-Isti`ob fiy ma`rifat al-ashob.</span>).</p>
<p id="i">Hajjoji zolim Makkani roppa-rosa olti oy qamal qilib turganidan so`ng Abdulloh ibn az-Zubayr (r.a.)ni o`ldirish uchun melodiy 692 yili noyabr oyida Ka`batulloh joylashgan Masjidi haromni o`rab oladi. Uning odamlari Masjidi haromning barcha eshiklaridan yopirilib kirib, Abdulloh ibn az-Zubayr (r.a.)ni 240 (ikki yuz qirq) nafar odami bilan chopib tashlaydilar. Masjidi harom qonga to`ladi, hatto o`sha paytda eshigi past qilingan va ochiq turgan Ka`baning ichiga ham musulmonlarning nohaq oqizilgan qonlari sizib kiradi. </p>
<p id="i">Makkaning o`sha davrdagi hokimi, Payg`ambar alayhissalom davrlarida tug`ilgan Abdulloh ibn Safvon (r.a.)ning kallasini olib, Hajjoji zolim Shomga jo`natdi. </p>
<p id="i">Hajjoji zolim Masjidi haromning tashqarisida Abdulloh ibn az-Zubayr (r.a.) va Abdulloh ibn Safvon (r.a.)ning jasadlarini bir necha kun ostirib qo`yadi, so`ng hammasini olib borib, Madinada aynan Payg`ambarimiz sollallohu alayhi va sallamning Masjidlari oldida ostirib qo`yadi, so`ng hammasining boshlarini Shomga yuboradi.</p>
<p id="i">Bu zulmu sitamlarni ko`rgan Makka ahli dod-voy solib yig`laydilar, motam tutadilar. Hajjoj esa Ka`ba qarshisiga minbar tikib, unga o`tirib olib, uyalmay-netmay: “Odam alayhissalomni Alloh taolo o`zi yaratdi, uni mukarram qildi, farishtalarni unga sajda qildirdi, sajda qilmagani sababli shaytonni abadulabad lain qildi. Shunchalik ulug`ligi bilan ham uning ozgina, kichkinagina gunohi – man qilingan mevani yeb qo`ygani sababli jannatdan badarg`a qildi. To`g`ri, sizlar o`ylaganchalik Abdulloh ibn az-Zubayr buyuk odamdir, u Ka`bani yangidan qurgandir. Lekin uning ulug`ligi Odam alayhissalom oldida hechdir, Ka`ba esa jannat qarshisida hech narsa. Abdulloh ibn az-Zubayr ming karra shunga loyiq. Allohni zikr qilaveringlar!”, deb xutba o`qidi.</p>
<p id="i">Abdulloh ibn az-Zubayr (r.a.)ning tarixda qolib ketgan yana bir ishi Rasululloh sollallohu alayhi va sallam orzu qilgan, lekin amalga oshira olmay ketgan bir ishini amalga oshirgani edi. Ma`lumki, islomdan avval qurayshliklar halol mol-dunyolarini sarflab, Ka`bani qayta qurgan, lekin mablag` yetmay qolgani bois Ibrohim alayhissalom qurgan poydevorning oxirigacha yetkaza olmay, Hijr-Hatim degan joyni tashlab ketgan edilar. Shu tariqa aslida Ka`baning ichidan bo`lgan Hijr-Hatim uning tashqarisida qolib ketgan. Bu haqida Oysha onamiz raziyallohu anho bilan Payg`ambarimiz sollallohu alayhi va sallam bilan gaplashganida, “Uni qayta qurmaysizmi?” deganida, ul zoti sharif: “Qavmingning kufrga yaqin (johiliyat) davri bor!”, deya qayta tiklashni qila olmaslik sababini tushuntirgan hamda Ka`bani Ibrohim alayhissalom poydevori asosida yerga yopishtirib qayta tiklash va g`arb-u sharqdan ikkita eshik ochishni aytgan edilar (<span id="manba">Buxoriy, 2/1583; Muslim, 2/1333; Nasoiy, 2/3883; Ahmad, 6/24871; Bayhaqiy, 5/9025; Ibn Hibbon, 9/3815-3816; Ibn Xuzayma, 4/2726</span>).</p>
<p id="i">Abdulloh ibn az-Zubayr (r.a.) xalifa bo`lib turganlarida Payg`ambarimiz alayhissalomning ana shu orzularini amalga oshiradi, Ka`bani qayta yerdan tiklayydi, unga Hijr-Hatimni kiritadi, sharq va g`arbdan eshik ochtiradi. Biroq, Hajjoj zolim Abdulloh ibn az-Zubayr (r.a.)ni o`ldirib yuborgandan so`ng Ka`bani buzib, yana asl holiga keltirib qo`yadi. Ulug` sahoba Abdulloh ibn Abbos (r.a.): “Agar men Abdulloh ibn az-Zubayr (r.a.) kabi voliy bo`lganimda, Hijrning hammasini Ka`baga qo`shgan bo`lardim!”, degan ekan (<span id="manba">Musnad Ishoq ibn Rohvayh, 2/488</span>).</p>
<p id="i">Tobe`inlarning ulug`laridan Ibrohim ibn Talha (r.a.) hozirda ko`pchilik biladigan, ko`p takrorlanadigan quyidagi hadisi sharifni rivoyat qilgan:</p>
<p id="ia">كلكم راع و كلكم مسئول عن رعيّته</p>
<p id="i">“Sizlarning hammangiz cho`pon (rahbar)sizlar. Har biringiz o`zingizning qo`l ostidagilarga mas`uldir!”  (<span id="manba">Buxoriy, 2/893; Muslim, 3/1829; Termiziy, 4/1705; Abu Dovud, 3/2930; Ahmad, 2/4495; Bayhaqiy, 6/12466; Ibn Hibbon, 10/4489; Tabaroniy, 1/1556; Tabriziy, “Mishkot al-masobeh”, 2/3685</span>).</p>
<p id="i">Ushbu hadisni aytar ekan, Hajjoj unga: “Ey, Allohning dushmani! Yolg`on aytmoqdasan, sen yolg`onchisan!”, deb uni hibs qilib, darra urib xo`rlagan.</p>
<p id="i">Qaysidir shaharga kelgan vaqtda uning hokimi Hajjojga: “Siz ulug` sharafli va martabali insonsiz, diningiz ham ulug`dir. Biroq, biz sizning martabangizga loyiq saroy qura bilmadik, sizning hurmatingizni joyiga qo`yolmadik. Bizni kechiring, sizga haftasiga besh yuz ming dirhamdan berib turamiz”, deb uzr aytadi. Hajjoj esa qutirib, g`azabga minadi va uning oyoq-qo`lini choptirib, eshakka mindirib bozor aylantiradi. Makkaga kelganida esa tobe`inlardan Urva ibn Mas`ud (r.h.) unga uning martabasiga loyiq dasturxon tuza olmaganliklari uchun Makka aholisi nomidan uzr aytadi. Shunda, Hajjoj uning xotinini majburan taloq qildirib, oilasini barbod qilgan.</p>
<p id="i">Hajjoji zolimning bunga o`xshash zulmu sitamlari juda ko`p, ularni tarix kitoblaridan o`qib bilish mumkin. U haqiqatdan ham zolim edi, faoliyati tamoman zulmdan iborat edi. Lekin, diqqat va e`tibor bering, doim buni esingizda saqlab qoling: Hajjoji zolim davrida yashagan sahobalar, tobe`inlar va tab`a tobe`inlar hech qachon vatanni tashlab hijrat qilish kerakligini aytgan emaslar, yurtni portlatib, unga qarshi jihod qilish kerak, degan emaslar!</p>
<p id="i">Uning davrida sahobai kiromlardan Abdulloh ibn Umar (r.a.), Anas ibn Molik (r.a.) va boshqa sahobai kiromlar bor edi. Shunday bo`lsa-da, uning bilan birga sahobalar va tobeinlar haj qilaverganlar, birga namoz o`qiyverganlar:</p>
<p id="i">Hajjoji zolim namozlarni kechiktirib o`qir edi, hech kim undan oldin namoz o`qishga jur`at qila olmasdi. Imom Muslim: كان الحجاج يؤخر الصلوات – “Hajjoj namozlarni kechiktirib o`qitar edi”, deb rivoyat qilgan. Buni sahoba Jobir ibn Abdulloh (r.a.) o`zi guvoh bo`lgani uchun naql qilib bergan (<span id="manba">Muslim, 1/646</span>).</p>
<p id="i">Yana, Abdulloh ibn Umar (r.a.) Hajjoji zolim bilan birga haj qilgani “Sahihi Buxoriy”da o`z aksini topgan (<span id="manba">Buxoriy, 1/966-967</span>). Uning zolimligi shu darajaga yetganki, ana shu hajning o`zidayoq buyuk sahobani jismonan yo`q qilishga harakat qilgan, Ibn Umar (r.a.) oyog`idan yaralanib, zaharlangan.</p>
<p id="i">Yana, mana shu sahoba Abdulloh ibn Umar (r.a.) o`z uyida Hajjoji zolimni mehmon qilgan, uning imomligida namoz o`qiganligi rivoyatlar orqali yetib kelgan (Bayhaqiy, “as-Sunan as-sug`ro”, 1/500; Ibn Abu Shayba, 3/13983). “Fath al-Boriy”da aytilishicha, Hajjoji zolim namozlarni juda kechiktirib, o`tkazib ham yuborar, u bilan birga yurgan Ibn Umar (r.a.) ham o`tkazib kechiktirib yuborishga majbur bo`lib qolar edi. Yana shu yerda kelishicha, Hajjoj jum`ani juda kechiktirar, asr bo`lib qolar, xutbani shu darajada cho`zar ediki, Said ibn Jubayr (r.h.), Abu-l-Buxtariy (r.h.) va sahobai kiromlar jimgina quloq solib o`tirishaverardi. Sahoba Anas ibn Molik (r.a.) esa peshinni va asrni uylarida o`qib bo`lib, Hajjojning jum`asiga chiqar edi  (<span id="manba">Ibn Rajab al-Hanbaliy. Kitob al-iymon min Fath al-Boriy // al-Maktabat ash-shomila. Isdori solis, 2006. – B. 6/270-271</span>).</p>
<p id="i">Yana, buyuk sahoba Anas ibn Molik (r.a.) oldiga Hajjoji zolimdan shikoyat qilib kelganlarga esa bunday nasihat qilganini Imom al-Buxoriy (r.h.) o`zining sahih hadislar to`plamida rivoyat qilib qoldirgan:</p>
<p id="ia"> اصبروا، فإنه لا يأتى عليكم زمان الا الذى بعده شرّ منه حتى تلقوا ربّكم سمعته من نبيّكم صلى الله عليه و سلم</p>
<p id="i">“Sabr qilinglar! Chunki, sizlarga undan keyin undan ham batarrog`i keladigan bir zamon keladi. Hatto rabbingizga yo`liqasizlar. Buni men payg`ambaringiz sollallohu alayhi va sallamdan eshitganman!” (<span id="manba">Buxoriy, 4/7068</span>).</p>
<p id="i">Yana mana shu Anas ibn Molik (r.a.) Hajjoji zolimning savollariga javob berar, ilmdan biror narsani undan yashirib o`tirmasdi. Uning zulm, shiddat, uqubat ko`rgan odamlar haqidagi so`rovlariga ham javob berardi. Jumladan, Imom al-Buxoriy (r.h.) naql qilishicha, u Hajjoji zolimga “Uraynaliklar hadisi”ni aytib bergan. Madinaga kelgan bir to`da odamlar kasal bo`lib qolganlari sababli Rasululloh sollallohu alayhi va sallam ularni tuya sutlaridan ichib, shifo topsinlar, degan maqsadda cho`ponlar oldiga jo`natadi. Biroq, ular xiyonat qiladilar, cho`ponlarni o`ldirib, podani haydab ketadilar. Keyinchalik qo`lga tushganlarida, Rasululloh sollallohu alayhi va sallam ularning qo`l-oyoqlarini chopdiradi, ibrat uchun issiq daraga tashlab qo`ydiradi. Ularning yerga sudralib yurganlarini odamlar ko`rgan. Shuni Anas ibn Molik (r.a.) Hajjoji zolimga aytib beradi, zolim esa: “Ey, shunaqami?! Yana nima qilganlar?” deya so`rab-so`rab olib, xiyonat, o`g`irlik, qatl qilishning naqadar og`ir gunoh ekanligidan ibrat olmasdan, o`ldirish usullarini o`rgana boshlaydi. Keyinchalik bu voqeani eshitgan Hasan Basriy (r.h.): “Qaniydi, uni bunga gapirib bermaganida edi!”, deb qayg`urgandi  (<span id="manba">Buxoriy, 3/5658</span>).</p>
<p id="i">Ibn Hajar al-Asqaloniy (r.h.) “Fath al-Boriy”da Anas ibn Molik (r.a.)ning: “Hajjojga aytib bergan ana shu hadisga afsuslangandek biror narsaga afsuslangan emasman!”, deganligini ham zikr qilgan  (<span id="manba">10/149</span>).</p>
<p id="i">Sahobalar va tobeinlar Hajjoji zolimning zulmi-sitami va yuqorida aytib o`tilgan qilmishlari uchun uni kofirga va do`zaxiyga chiqarmaganlar, unga hadis aytib bergan, uni uyida mehmon qilib, orqasida namoz o`qigan Abdulloh ibn Umar (r.a.), Anas ibn Molik (r.a.) kabilarni hech kim ayblagan emas! Imom al-Lolkoiy (r.h.) o`zining “Sharh usuli e`tiqod ahl as-sunna va-l-jamoa” asarida rivoyat qilishicha, Sufyon as-Savriy (r.h.)dan: “Hajjojni do`zaxiyligiga guvohlik berasanmi?” deb so`rashganida, u “Yo`q, axir ular tavhidga iqror bo`lganlar-ku!”, deya javob qaytargan (<span id="manba">6/1150</span>). Ya`ni, uning ham “LA ILOHA ILLALLOH!”, deganini hamma eshitgan-ku?!</p>
<p id="i">Ummati islomning eng buyuk zotlaridan biri Hasan al-Basriy (r.h.) Hajjoji zolimning o`lim kasalligida yotganida ko`rgani borgan, uni o`zi dafn qilgan, qabri ustiga suvlar sepib qo`ygan.</p>
<p id="i">Sahobalar va tobeinlar Hajjoji zolimning zulmi deb o`z yurtlarini tashlab ko`chib ketmaganlar, hijratni farz deb hammaga ovoza qilmaganlar. Bilaks, Salama ibn al-Akva` (r.a.) kabi sahobalar biyobonda yashab yurgan joylarini tashlab, Madinaga qaytib kelganlar (<span id="manba">Buxoriy, 5/7087; Muslim, 2/1862</span>). Chunki, u Rasululloh sollallohu alayhi va sallamning shaxsan o`zlaridan ruxsat olib, biyobonda yashash uchun ko`chib ketgan edi. O`sha yerda oila qurib, bola-chaqa orttirgandi. Uning qaytib kelganini ko`rib, Rasululloh sollallohu alayhi va sallamning ruxsatlaridan voz kechib qaytib kelgan, degan gumon bilan Hajjoji zolim unga: “Sen orqangga qaytib, hali, murtad bo`ldingmi?!” deya do`q urgandi. Hadisshunoslar Ibn al-Asir (r.h.) va Ibn Hajar (r.h.) aytishlaricha, Hajjojning buyuk bir sahobaga he yo`q, be yo`q, “murtad bo`ldingmi?!” de do`q urib, uni o`ldirishga chog`langani uning zulm-sitami haddan oshganini bildiradi.</p>
<p id="i">Sahoba va tobeinlardan hech kim Hajjoji zolimning ana shu xildagi ishlari tufayli kofir deb hukm qilmaganlar, uning shunchalik zulmi-sitami sababli o`z Vatanlarini tashlab, hijrat qilish farz bo`ldi, deya fatvo chiqarmaganlar. E`tibor bering, agar bu ishga ozginagina dalil bo`lganida edi, sahoba va tobeinlardan bo`lgan ushbu zotlar haqni yashirib o`tirmasdilar, darhol aytib odamlarni ogohlantirgan bo`lardilar. Biroq, bu ish ulardan sodir bo`lmadi. Darvoqe`, bugungi kundagi butun dunyodagi musulmon o`lkalarining davlat rahbarlari va hukumat odamlari Hajjojdan ko`ra zolimroq emas! Bular Hajjojga o`xshab Masjidi haromni qonga to`ldirmagan, bular Ka`bani buzgan emaslar, bular sahobalarni o`ldirib yuborgan emaslar, bular tobe`inlarni xorlagan emaslar... Demak, zulmu-sitam hijratga sabab bo`la olmas ekan, rahbarning zulmu-sitami uni kofir deyishga sabab bo`la olmas ekan, zulmu sitam sababli yurtga va Vatanga qurol bilan bosh ko`tarib chiqilmas ekan! Buni anglash zarur, bu haqiqatga bo`yinsunmoq darkor!</p>
<p id="i">Imom Muslim (r.h.)ning sahih hadislar to`plamida bir sahih hadis mavjud. Unga e`tibor berishingizni so`rayman va insof bilan yashab, hayot kechirishingizni iltimos qilaman. Ta`na qiluvchilarning ta`nalariga, fitna qo`zg`atuvchilarning fitnalariga aldanib qolmasdan, keling, mana bu hadisi sharifga e`tibor qarating:</p>
<p id="i">Sahobalardan Huzayfa ibn al-Yamoniy (r.a.) Payg`ambarimiz sollallohu alayhi va sallamning “sirlari sohibi”dir, bu zot ul zoti sharifning sirdoshi sifati alohida qadrlanadi. Ana shu sahoba Rasululloh sollallohu alayhi va sallamdan: “Ey, Rasululloh! Biz bir oddiy basharmiz. Alloh bizga yaxshilik qildi, shu yaxshilikning ichidamiz. Ana shu yaxshilikdan keyin yomonlik ham keladimi?”, deb so`ragan. Payg`ambarimiz alayhissalom: “Ha!”, deb javob berganlar. Yana Huzayfa (r.a.): “Mana shu yomonlikdan keyin ham yaxshilik keladimi?” deb so`raydi. Payg`ambarimiz alayhissalom bunga ham: “Ha!”, deb javob beradilar. Uchinchi marta Huzayfa (r.a.): “Ana shu yaxshilikdan keyin ham yomonlik keladimi?”, deb so`ragan. Payg`ambarimiz alayhissalom bunga ham: “Ha!”, deb javob beradilar. Shunda Huzayfa (r.a.) bu qanday bo`lishini so`ragan. Rasululloh sollallohu alayhi va sallam bunday deganlar:</p>
<p id="ia">يكون بعدى ائمة لا يهتدون بهداى و لا يستنون بسنتى و سيقوم فيهم رجال قلوبهم قلوب الشياطين فى جثمان إنس</p>
<p id="i">“Mendan keyin imomlar mening yo`limda yurmaydilar, mening sunnatimni qilmaydilar. Ularning orasida inson jussasidagi shaytoniy qalbli kishilar bo`ladi”. </p>
<p id="i">Shunda Huzayfa (r.a.): “Agar o`sha davrda men bo`lsam, nima qilay?” deb so`raydi. Rasululloh sollallohu alayhi va sallam unga bunday deb buyuradilar:</p>
<p id="ia">تسمع و تطيع للأمير و إن ضرب ظهرك و أخذ مالك فاسمع و أطع</p>
<p id="i">“Amiringni eshitasan, unga itoat qilasan! Agar orqangga ursa ham, mol-dunyongni olib qo`ysa ham, eshitgin va itoat qilgin!” (<span id="manba">Muslim, 3/1847; Bayhaqiy, 8/16394; Hokim, 8/8533</span>).</p>
<p id="i">Mazkur hadisda davlat rahbari nazarda tutilgan bo`lib, ko`rib turganingizdek, xalifa aytilgan emas. Xuddi mana shu hadisni eng buyuk muhaddis, kitobi Qur`oni karimdan so`ng bashariyatning eng to`g`ri asari deb tan olingan yurtdoshimiz Imom al-Buxoriy (r.h.) ham rivoyat qilgan. Unda Rasululloh sollallohu alayhi va sallam bunday deganlar: دُعاة الى ابواب جهنّم مَنْ أجابهم اليها قذفوه فيها – “Jahannam eshigiga chaqiruvchi da`vatchilar bo`ladi, kim ularga javob berib, oldiga borsa, jahannamga tushadi”. Huzayfa (r.a.): “Ularning sifatlarini bizga aytib bering”, deganida, Rasululloh (s.a.v.): “Ularning terilari biznikiga o`xshaydi, bizning tillarimizda gaplashadi”, deb javob berganlar. Ya`ni, ular ham arab, o`zbek va hokazo musulmonlardan iborat, tillari ham biznikiga o`xshash da`vatchilar. </p>
<p id="i">Ana shunda Huzayfa (r.a.): “Agar o`sha davrda men bo`lsam, nima qilay?” deb so`raydi. Rasululloh sollallohu alayhi va sallam unga bunday deb buyuradilar: تلزم جماعة المسلمين و إمامهم – “Musulmonlar jamiyatini va ularning imomini lozim tutasan!”. Ya`ni, doimiy kelayotgan, ko`pchilik musulmonlar ergashayotgan imomlarga ergashib, mo`min-musulmonlar jamiyatini o`zingga lozim tutib qolasan. Shu yerda hijratga chaqirib, jihodga da`vat qilayotganlar: “Biz ham musulmonlar jamoatimiz, bizning ham imomlarimiz bor!”, deya sizni chalg`itishi turgan gap. Biroq, siz unga jamoatdan murod musulmonlarning ko`pchiligini tashkil qiladigan jamiyat ekanini ayting va bunga mana bu hadisni dalil keltiring:</p>
<p id="i">يد الله على الجماعة فاتبعوا السواد الأعظم</p>
<p id="i">“Allohning qudrati va nusrati jamoat tepasidadir. Bas, savodi a`zamga (ya`ni, ulug` jamoaga) ergashing!”  (<span id="manba">Hokim, 1/391</span>).</p>
<p id="i">Payg`ambarimiz sollallohu alayhi va sallam: عليكم بالسواد الأعظم – “Savodi a`zamni lozim tuting!”, deganlar. Bu hadisning roviylarini “Majma` az-zavoid”da ishonchli deyilgan (<span id="manba">5/9097</span>).</p>
<p id="i">Sahobai kiromlar “savodi a`zam”ning kimligini so`raganlar. Rasululloh sollallohu alayhi va sallamning javoblariga qarang:</p>
<p id="ia">من كان على ما أنا عليه و اصحابى من لم يمار فى دين الله و من لم يكفر أحدا من اهل التوحيد بذنب غفر له</p>
<p id="i">“Ular men va sahobalarim tepasida bo`lgan e`tiqoddagi kimsalardir. Kim Allohning dini borasida tortishmasa, tavhid ahlidan bo`lgan kimsani mag`firat so`ralgan gunoh sababli kofirga chiqarmasa – ana o`shalardir!”  (<span id="manba">Tabaroniy, 8/7659</span>).</p>
<p id="i">Ana shu joyda Rasululloh sollallohu alayhi va sallam islomning g`arib bo`lib boshlangani, yana g`arib bo`lib qolishini aytib, g`ariblarni maqtaganlar. Sahobalar g`ariblar kimlar ekanini so`raganlarida, bunday deganlar: “Ular odamlar fasodga uchraganida buzulmaganlar, Allohning dinida tortishmaganlar, tavhid ahlidan birortasini gunoh sababli kofirga chiqarmaganlardir!”  (<span id="manba">Tabaroniy, 8/7659</span>).</p>
<p id="i">Ha, o`zlaridan boshqa hammani kofirga chiqarayotgan IShID, TOLIBON va shularga o`xshash boshqa firqalar savodi a`zam emaslar! Ana shuning uchun ham sahoba Abu Umoma al-Bohiliy (r.a.) yuqoridagi hadisni ayta turib: السمع و الطاعة خير من الفُرقة و المعصية – “Eshitish va itoat qilish firqalanish va bo`ysinmaslikdan ko`ra yaxshiroqdir!”, deganlar. Shunda uni eshitib o`tirganlar: “Siz bu gapni o`zingizcha aytdingizmi yoki Payg`ambar alayhissalomdan eshitib aytdingizmi”, deb so`raganlar. Abu Umoma al-Bohiliy (r.a.): “Buni men Rasululloh sollallohu alayhi va sallamdan bir necha marta eshitganman!”, deb gapini yetti marta takrorlagan ekanlar (<span id="manba">Ibn Abu Shayba, 15/39047</span>).</p>
<p id="i">Bu yerda ular musulmonlarning hamjamiyatidan ajralib, bir to`da firqa guruhlar bo`lishini va ulardan mutlaqo uzoq bo`lishini Rasululloh sollallohu alayhi va sallam Imom Buxoriy (r.h.) rivoyat qilgan mana shu hadislarining o`zlarida aytib o`tganlar. Huzayfa (r.a.) musulmonlar jamiyatini ham, ularning imomini ham topa olmay qolinadigan bo`lsa, nima qilish kerakligini so`ragan. Shunda Rasululloh sollallohu alayhi va sallam bunday deganlar, e`tibor bering:</p>
<p id="ia">فاعتزل تلك الفرق كلّها و لو ان تعض بأصل شجرة حتى يدركك الموت و أنت على ذلك</p>
<p id="i">“Bu firqalarning barchasidan uzoq bo`l, garchi sen shu holatning ustida bo`lib qolib, daraxtning ildizini chaynab yurib o`lib ketadigan bo`lsang ham!” (<span id="manba">Buxoriy, 4/3606</span>).</p>
<p id="i">Rasululloh sollallohu alayhi va sallamning “Bu firqalardan uzoq bo`l”, deyishlaridan shuni tushunsa bo`ladiki, agar ushbu butun dunyo musulmonlariga nisbatan ozchilikni tashkil qiladigan firqalarga, aytishimiz mumkinki, IShIDmi, TOLIBONmi, O`IHmi qanday to`da bo`lmasin, ularga bilmasdan aralashib va qo`shilib qolib, musulmonlarning jamiyatiga va imomlariga qaytish imkoni bo`lmay qolsa, (buni biz Payg`ambarimiz alayhissalomning: و انت على ذلك – “Sen shu holatning ustida bo`lib qolsang”, jumlasidan bilib olamiz), ushbu firqalardan qochib ketib, tog`u toshlar orasida yashirinib yurib, dov-daraxtlarning ildizini yeb bo`lsa ham qochib ketishga urunish lozimligini anglatadi. Firqalardan uzoqda bo`lish ana shu darajada lozim ekan!</p>
<p id="title">XULOSA</p>
<p id="i">Bugungi kunda odamlarni aldov yo`li bilan, ozod va obod o`lkalarni qo`yib, oilasi, bola-chaqasi va ota-onasi bilan birgalikda tinchlik va totuvlikda yashab kelayotgan musulmonlarni o`zlarining katta shahar va obod qishloqlarini tashlab ketishga, qaysidir tog`-u toshlardagi lagerlariga, jangu jadallar girdobidagi joylariga hijrat qilishga chaqirayotgan vatangadolar, ana shu tinchlikda va totuvlikda yashab kelayotgan musulmonlarning ozod va obod o`lkalarini urush maydonlariga aylantirishni ko`zlab, jihod qilishga chorlayotgan vatanfurushlarning bu gap-so`zlariga asos so`rasangiz, “zulmu sitamlarga qanday chidash mumkin”, deya safsata sotishlarini eshitishingiz aniq. Ularning bu gaplariga aldanib qolmay, mazkur maqolada keltirilgan, Hajjoji zolim davridagi zulmu sitamlarga bardosh bergan, tinchlik va totuvlikni targ`ib qilgan sahoba va tobe`inlarni eslang va ana shu sabr-bardoshli sahoba va tobe`inlarga ergashing. Ozod va obod yurtingizda tinch va totuv yashayvering. Shunda dunyo va oxiratda baraka topasiz!</p>
</body>
</html>