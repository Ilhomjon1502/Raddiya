<p id="title">YANA SOXTA SO`FIYLARNING SAJDAKORLIGI HAQIDA</p>
<p id="i">Allohga shukrlar bo`lsinki, bizda murid va muxlislarning o`z murshid va muqtadolari oldida sajda qilish holati mavjud emas, avvallari ham, hozir ham bu narsa eshitilgan emas. Shuningdek, qabrlarga rostakamiga sajda qilish holatlari ham uchragan emas va uchramaydi ham. Faqat avom va johillar orasida ziyoratgoh ostonalarini va qabrlarni qo`l bilan ushlab, yuzga surtish hollari mavjud. Avomning o`z murshidlari oldida va qabrlarga sajda qilishi Markaziy Osiyodan boshqa tomonlarda uchraydigan holatlar bo`lib, taassubga berilgan so`fiynamo odamlarda uchraydi. Bu holatlar tasviri tushirilgan videolar internet tarmog`ida ko`payib ketgan. Ulardan ayrimlarining yonini olayotganlar bu ularga nisbatan tuhmatligini ta`kidlaydilar. Biroq, qizig`i, shu narsaning ularga nisbat qilinishining o`ziyoq shubha tug`diradi. Nimaga, O`zbekistondagi, O`rta Osiyodagi sahih shayxlardan bu narsa naql qilinmaydi, nimaga Sind, Afrika, Misr, Shom tomonlardagi sahih yo`ldagi shayxlar va ularning muridlariga yoxud debvandiy shayxlarga bu holat nisbat qilinmaydi?! Chunki, yurtimiz olim va ustozlari bo`lmish surxondaryolik Shayx Do`stmuhammad Tursun (rahimahulloh), andijonlik Abdullatif qori aka (sallamahulloh), qo`qonlik Ishoqjon domla (sallamahulloh), namangonlik Umarxon domla (hafizahulloh), toshkentlik Shayx Muhammad Sodiq Muhammad Yusuf (hafizahulloh), tojikistonlik Domla Hikmatulloh (sallamahulloh) hamda qirg`iz va qozoqdagi boshqa zotlar bu xildagi holatlarga ochiqchasiga norozi bo`lganlari uchun, unga qattiq kurashganlari, qarshi turganlari bois ular borasida bu bo`yicha hatto “tuhmat”ga ham jur`at qilina olmaydi. O`tgan asrning to`qsoninchi yillarida ustozim Ahmadjon maxdum Ko`histoniy (rahmatullohi alayh) hajga borib kelganlaridan so`ng odamlar to`p-to`p ziyoratga kela boshladilar. Mahallaning boshida turadigan g`alati bir johil odam bor edi. Ustozning “Hazrati Mavlaviy Hindistoniy” nomli masjidlari oldida o`sha kimsa kela solib, ustoz qarshisida sajdaga bosh qo`ymoqchi bo`ldi. Buni sezgan ustoz g`ayrat bilan kelib, uni rosa qattiq tepdilar. U chalqanchasiga yiqildi. Ustozim g`azab bilan, “Allohdan o`zgasiga sajda qilinmaydi!” dedilar-da, u bilan ko`rishmasdan o`tib ketdilar. Mana, bizning yurtimiz olimlari, shayxlari, ustozlari qaysi yo`lda ekanlar! </p>
<p id="i">Bizning “Allohdan boshqaga sajda qilish hukmi” nomi bilan maqolamiz chiqqanidan so`ng Samarqand tomonlardan bo`lgan bir johil: “Nima qilibdi sajda qilinsa?! Tojikistonning tog`idagi falonchi shayxning ham murid va muxlislari unga sajda qilayaptilar-ku, uni hech kim gapirmayapti-ku?! Murshidga sajda qilgan bilan uning yo`li buzuqligi kelib chiqmaydi”, debdi. Ana sizga jaholat! So`fi Allohyor (alayhi rahmat as-Sattor) bunday deydi: “Ey, baso, so`fiyonki pur-omand, Ki, zi omiy ba-kufr anjomand” (<span id="manba">“Ey, qancha-qancha omi so`filar borki, avomligi orqasidan kufrga tushib qoladilar!”</span>)</p>
<p id="i">O`zga yurtlardan kirib kelishi mumkin bo`lgan soxta so`fiylar, o`zlarini “hanafiymiz, moturidiymiz, naqshbandiymiz” desalar ham, odamlarni chalg`ituvchi shiorlar bilan kirib kelsa ham, ushbu toifalarning xavfi mana qaerda ekan?! Hofiz Sheroziy (rahimahulloh) aytadi: “Hofizo, may xo`r-u, rinde kun, xush bosh vale, Domi tazvir makun chun digaron Qu`onro!” (<span id="manba">“Ey, Hofiz, may ichib, devonalik qilib, xush bo`lsang ham, lekin boshqalarga o`xshab, Qur`onni aldov tuzog`i qilib olmagin!”</span>). Qur`ondan gapirgan, hanafiylikdan so`zlagan, naqshbandiylikni targ`ib qilgan, vahhobiylikni yomonlagan har bir odam yaxshi odam bo`lib qolavermaydi. Bu Hofiz Sheroziy (rahimahulloh) aytganidek, “aldov tuzog`i” bo`lishi mumkin!</p>
<p id="i">Ana o`shalar “ta`zim li-g`ayrilloh”ni, ya`ni Allohdan boshqaga ham ta`zim qilish – boshqani ham ulug`lash mumkinligini isbotlash, uni inkor qiluvchi vahhobiylarni yomonlash maqsadida farishtalarning Odam Ato (alayhissalom)ga sajda qilganlarini, Yusuf (alayhissalom)ga akalarining sajda qilganlarini Qur`oni karimdan keltirib, “Bularning sajdasi ibodat emas edi, ularga nisbatan ta`zim edi”, deb keltiraveradilar. “Ta`zim li-g`ayrilloh”ni isbot qiladigan boshqa dalillar ko`p bo`lsa-da, ular mana shu bilan isbotlamoqchi bo`ladilar. Aslida, “sajda”ning ikki ma`nosi bor. Biri yerga boshni – peshonani qo`yish, ikkinchisi tikka turib boshni egiltirish. Odam Ato (alayhissalom) va Yusuf (alayhissalom) oldilaridagi sajdaning yerga bosh qo`yish ehtimoli bilan birga hurmat yuzasidan boshni egiltirish ma`nosi ham bor. Birovlarga hurmat uchun “Uning qarshisida ta`zim qilaman!”, “Sizning hurmatingiz uchun bosh egaman!” degan gaplarni ham shu xilda tushunamiz, kelinlarning kelinsalomlarini ham shu tarzda talqin qilamiz. Masalan, oyati karimadagi: أدخلوا الباب سجدا – “Sajda qilgan holingizdan eshik (darvoza)dan kiringlar!” degan ma`nodagi buyruq shu qabilda bo`lishi mumkin. Chunonchi, “Tafsiri Nasafiy”da “Niso surasi”ning 154-oyati ostida shunday deyilgan (<span id="manba"></span>)</p>
<p id="i">Abu-l-Barakot an-Nasafiy. Tafsir an-Nasafiy. – Hay`atu ig`osa, 1988. (No`mon Toshkandiy nashri). – B. 261 (<span id="manba"></span>). “Tafsiri Jalolayn”ning barcha o`rinlarida ushbu sajda boshegish ma`nosida ekani qayta-qayta takrorlangan. </p>
<p id="i">Taniqli hanafiy olimi Ibn Obidin (rahimahulloh) “ar-Radd al-muhtor”da farishtalarning Odam Ato (alayhissalom) qarshisida sajda qilishi borasida olimlar ixtilof qilganlarini yozadi. Uning aytishicha, ayrim olimlar farishtalar Alloh taologa sajda qilgan edilar, Odam (alayhissalom)ga esa Ka`baga yuzlangan kabi yuzlangandilar, degan ekanlar (<span id="manba">Ibn Obidin. Radd al-muhtor. 9-jild. – Bayrut: Dor al-kutub al-ilmiya, 2003. – B. 551</span>)</p>
<p id="i">“Sajda”ning boshni egiltirish ma`nosi borligi fiqhda ham o`z aksini topgan. Ya`ni, namozda “sajdai tilovat” qilinganda, sajda qilinmasdan ruku` qilinsa sajda o`rniga hisobga o`tadi. Bu barcha fiqhiy manbalarda o`z aksini topgan masalalardan biri. </p>
<p id="i">“Ta`zim li-g`ayrilloh”ni isbotlash maqsadida Odam Ato alayhissalom va Yusuf alayhissalomga sajda qilinganini keltirishning o`zi odamlarni chalg`itadi va “bandaga ta`zim yuzasidan sajda qilish durust ekan”, degan botil aqidaning shakllanib qolishiga sabab bo`ladi. Ana undan keyin bandaga sajda qilishning haromligini ta`kidlab aytish va uning haromligi borasida dalillar qatorlashtirilgan kitob yozishning foydasi bilinmay qoladi. Buni bizga ustozim Ahmadjon Ko`histoniy (rahmatullohi alayh) tushuntirganlar. Ul zot: “Aroqning haromligi bosqichma-bosqich nozil qilingan, avvaliga aroq ichish muboh bo`lgan, so`ng namoz vaqtlari – oralarida qaytarilgan, keyin batamom harom qilingan”, degan gapga qo`shilmas edilar. “Aroq butkul harom qilingan, avval muboh bo`lgan emas. Aroq hamma dinlarda harom qilingan, u asliy haromga kiradi”, deguvchi edilar. Mana shu g`oyani jum`a mav`izalarida ham bir necha bor ta`kidlagan edilar. Fiqhiy kitoblardagi “O`ta mast bo`lmaguncha tahorat sinmaydi”, “Odamni taniy olmaydigan darajada bo`lgan mastlikdan keyingi taloq hisobga o`tmaydi” kabi masalalar ham menga shunday tuyuladi. Buni eshitgan avom kallasida aroqqa nisbatan moyillik sekin-astalik bilan uyg`onishi mumkin.</p>
<p id="i">Xullas, ta`zim uchun ham, boshqa jihatdan ham, Allohdan o`zgaga sajda qilib bo`lmaydi. Allohdan o`zgasiga sajda qilish mumkin, degan gapga oshkora qarshi chiqilmasa, beparvo bo`linsa, murshidlarga va qabrlarga sajda qiluvchilikka mansub qilingan jamoalarning yoni olinaversa, yuqorida o`tgan samarqandlik johilning qalbida o`rnashayotgan botil aqidadek aqoidlar shakllanib qolishi mumkin.   </p>
<p id="i">Ana endi savol, siz Turkistondagi Ahmad Yassaviy (quddisa sirruhu), Toshkentdagi Zangi ota (quddisa sirruhu), Samarqanddagi Shohi Zinda (quddisa sirruhu), Buxorodagi Bahouddin Naqshband (quddisa sirruhu), Qoraqalpog`istondagi Sulton Uvays Qaraniy (quddisa sirruhu) va boshqa zotlarning qabrlariga rostakamiga sajda qilasizmi? O`zingiz ixlos qo`ygan, qo`l bergan piri murshid, ustoz va ulamo oldida sajdaga bosh qo`yasizmi? Siz ham buni joiz va mumkin ish deb bilasizmi? Yo`q, Allohdan o`zga uchun sajdaga bosh qo`yilmaydi!</p>
<p id="i">Bizning maqsadimiz o`zga yurtlarda tarqalgan oqim, toifa va buzuq yo`llardan ogohlantirishdir. Butun dunyoda yomonotliq bo`lgan toifalarni ko`rsatib berishdir. Ana shu maqsadda yana o`zimizda ma`mul bo`lgan kitoblardan, o`zimizda tanilgan va qo`llanayotgan fiqhiy manbalardan Allohdan o`zgaga sajda qilish haromligi borasidagi ma`lumotlarni taqdim qilamiz:</p>
<p id="i">1)	“Xulosat al-fatovo”da bunday deyilgan:</p>
<p id="ia">و امّا السجدة لهؤلاء الجبابرة فهى كبيرة و قال بعضهم يكفر مطلقا و قال اكثرهم المسئلة على التفصيل ان اراد به العبادة يكفر و ان اراد به التحية لا يكفر و الافضل ان لا يأتى لما هو كفر صورة</p>
<p id="i">“Anavi zulmkorlarga sajda qilishga kelsak, u gunohi kabiradir. Ayrim ulamolar mutlaqo kufr bo`ladi, deganlar. Aksar olimlar esa bu mas`alaning tafsiloti bor, deganlar. Agar ibodat niyati bilan sajda qilsa, kufr bo`ladi. Agar tahiyyat – salomlashish niti bilan sajda qilsa, kofir bo`lmaydi. Afzal shuki, boshqaga umuman sajda qilmasin. Chunki, bunda kufr surati bor” (<span id="manba">Tohir ibn Ahmad ibn Abdurrashid al-Buxoriy. Xulosat al-fatovo. 4-jild. – Laknau: Navolkishvar, 1911. – B. 389</span>)</p>
<p id="i">2)	“Fatovoyi Qoziyxon”da ham bu mas`ala keltirilgan bo`lib, sultonga ta`zim va tahiyyat uchun qilingan sajda kufr bo`lmasligi, agar ibodat ma`nosida majbur qilinsa buni qilmaslik kerakligi kabi masalalar yoritilgan (<span id="manba">Faxriddin Qoziyxon. Fatovoyi Qoziyxon. 3-jild. – Bayrut: Dor al-kutub al-ilmiya, 2009. – B. 329</span>)</p>
<p id="i">3)	Ibn Nujaym al-Misriy (rahimahulloh) o`zining “Bahr ar-roiq” asarida bunday degan:</p>
<p id="ia">و السجود للجبابرة كفر ان اراد به العبادة لان اراد به التحية على قول الاكثر</p>
<p id="i">“Zulmkorlarga sajda qilish kufr. Agar ibodatni maqsad qilsa shunday. Ko`pchilik olimlar gapiga qaraganda, agar tahiyyat – salomlashuvni iroda qilsa ham” (<span id="manba">Ibn Nujaym al-Misriy. Bahr ar-roiq. 5-jild. – Misr: Ilmiya, 1893. – B. 134</span>)</p>
<p id="i">4)	“Muxtasar al-Viqoya”ning eng katta sharhi bo`lmish “Jome` ar-rumuz”da bunday deyilgan:</p>
<p id="ia">و الكلام مشير الى ان من قبل الارض بين يدى سلطان او امير او سجد له بنية التحية لا يجوز فانه كبيرة كما فى المحيط و ذكر فى اكراه المبسوط ان سجد لغير الله تعالى على وجه التعظيم كفر و فى الظهيرية انه يكفر بالسجدة مطلقا (سواء كان بنية التحية او التعظيم) و فى الزاهدى الايماء فى السلام الى قريب الركوع كالسجود و فى المحيط انه يكره الانحناء للسلطان و غيره</p>
<p id="i">“Gapda ishora borki, agar birov sulton yoki amirning qarshisida yer o`psa, yoki tahiyyat niyati bilan sajda qilsa, joiz bo`lmaydi. Zotan, bu gunohi kabiradir. Chunonchi, “Muhit”da keltirilgan. “al-Mabsut”ning “Ikroh” bobida zikr qilishicha, agar Alloh taolodan boshqaga ta`zim yuzasidan sajda qilsa, kufrdir. “az-Zahiriya”da kelganki, mutlaqo (xoh tahiyat, xoh ta`zim niyati bilan) sajda qilish kufrdir. “az-Zohidiy”da kelganki, ruku`ga yaqinlashtirib qilingan salom sajda kabidir. “al-Muhit”da sulton va boshqalar uchun egilishni makruh bo`ladi, deyilgan” (<span id="manba">Shamsiddin Qo`histoniy. Jome` ar-rumuz. 4-jild. – Qozon, 1902. – B. 315</span>)</p>
<p id="i">5)	So`fi Allohyor (rahimahulloh) tomonidan “Maslak al-muttaqin”da “Jome` ar-rumuz”dan olingan masala quyidagicha manzuma qilingan:</p>
<p id="i">Ya`ni, peshi amir yo sulton,</p>
<p id="i">Gar kunad bo`sa arzro inson.</p>
<p id="i">Yo kunad sajdai tahiyyat in,</p>
<p id="i">U kabira buvad `ala-t-ta`yin.</p>
<p id="i">Bahri ta`zim sajda kard agar,</p>
<p id="i">Kufr binavishtand ahli xabar.</p>
<p id="i">Az “Zahiriya” guft juz bo Haq,</p>
<p id="i">Kufr boshad ba-sajdai mutlaq.</p>
<p id="i">Guft az “Zohidiy”i rohnamo,</p>
<p id="i">Gar kunad shaxse bo salom iymo.</p>
<p id="i">Gar nazdik bo ruku` agar,</p>
<p id="i">Chun sujud ast guft ahli xabar. </p>
<p id="i">Naql kard az “Muhit” bo sulton,</p>
<p id="i">Yo juzi u inhino karohat don.</p>
<p id="i">Dar “Fusuli Imod” ta`yin kard,</p>
<p id="i">Dar bayoni kalomi kufr kard.</p>
<p id="i">Bahri sulton va yo ba-g`ayri u,</p>
<p id="i">Inhino odati majusiy go`!</p>
<p id="i"> (<span id="manba">Amirning yoki podshohning oldida agar biror inson yerni o`psa, yoki tahiyyat sajdasini qilsa, u aniq gunohi kabira bo`ladi. Agar ta`zim uchun sajda qilsa, xabar ahli uni kufr deb yozganlar. “Zahiriya”da Xudodan boshqaga sajda qilish mutlaqo kufr, deyilgan. “Zohidiy”dek yo`l ko`rsatuvchi kitobda aytilganki, agar birov salom berganida, engashib ruku`ga yaqin bo`lib qolsa, u sajda hukmida bo`ladi. “Muhit”da kelganki, sultonga yoki boshqa birovga mana shunday o`ta engashib salom berish makruhdir. “Fusuli Imodiy”da kufr mavzusi qatorida keltirilganki, sultonga yoki boshqa birovga o`ta egilib salom berish majusiylar odatidir). (So`fi Allohyor. Maslak ul-muttaqin. – Toshkent, 1915. – B. 501</span>)</p>
<p id="i">6)	“Durr al-muxtor”da mavzu bo`yicha quyidagilar bayon etilgan:</p>
<p id="ia">و كذا ما يفعلونه من تقبيل الارض بين يدى العلماء و العظماء فحرام و الفاعل و الراضى به آثمان لانه يشبه عبادة الوثن و هل يكفران على وجه العبادة و التعظيم كفر و ان على وجه التحية لا و صار آثما مرتكبا للكبيرة و فى الملتقط التواضع لغير الله حرام</p>
<p id="i">“Shuningdek, johillarning olimlar va ulug`lar oldida yer o`pishlari haromdir. Qiluvchi ham, unga rozi bo`luvchi ham gunohkordir. Chunki, butga ibodat qilishga o`xshaydi. Qiluvchi va shunga rozi bo`luvchi kofir bo`ladimi? Agar ibodat va ta`zim uchun qilsa, kufr. Agar tahiyat uchun qilsa, yo`q. Lekin, gunohi kabirani qilgan bo`ladi. “al-Multaqat”da Allohdan boshqaga tavozelik qilish harom, deyilgan” (<span id="manba">Muhammad Haskafiy. Durr al-muxtor. 9-jild. – Bayrut: Dor al-kutub al-ilmiya, 2003. – B. 550</span>)</p>
<p id="i">7)	Mavlono Ali al-qori (rahimahulloh) “Sharh al-Manosik” asarida Payg`ambarimiz (sollallohu alayhi va sallam)ning muborak qabrlari ziyorati haqidagi bobda quyidagilarni aytgan:</p>
<p id="ia">و لا ينحنى و لا يقبل الارض فانه اى كل واحد بدعة اى غير مستحسنة فتكون مكروهة و اما السجدة فلا شك انها حرام فلا يغتر الزائر بما يرى من فعل الجاهلين بل يتبع العلماء العاملين    </p>
<p id="i">“Egilib salom bermaydi, yerni o`pmaydi. Chunki, bularning har biri bid`at, ya`ni yaxshi bo`lmagan makruh ishdir. Biroq,sajdaga kelsak, uning haromligiga shak-shubha yo`q. Ziyoratchi johil odamlarning ishini ko`rib, aldanib qolmasin, balki amal qiluvchi olimlarga ergashsin!” (<span id="manba">Ali al-qori. Al-Maslak al-mutaqassit. – Misr: Matbaa kubro, 1871. – B. 293</span>)</p>
<p id="i">Demak, yuqoridagi taqrirlardan ma`lum bo`ldiki, Allohdan o`zganing qarshisida yerga bosh qo`yilmaydi, sajdaga borilmaydi. Yaralmishning ta`zimi uchun ham, tahiyyati uchun ham sajda qilinmaydi. Sajda faqat va faqat yaratuvchi Allohga qilinadi! Internetda berilayotgan video roliklaridan shu narsa ma`lum bo`ladiki, dunyoning turli taraflarida o`zlarining shayxlariga sajda qiladigan toifalar va odamlar bor. Qabrlarga sajda qilib, o`pib kamoli hurmatini harom yo`llar bilan izhor qilayotganlar bor. Bu narsalar shariati islomiyaga ko`ra haromdir. Binobarin, ana shunday toifalarni va odamlarni yaxshi bilib olib, ularni yurtimizga yo`latmasligimiz kerak, ularning qilmishlaridan hazar qilmog`imiz lozim.</p>
</body>
</html>