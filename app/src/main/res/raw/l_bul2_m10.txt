<p id="title">FAHSH FILM VA RASMLARNI TOMOSHA QILISH VA BA`ZI SHUBHALARGA RADDIYA</p>
<p id="i">Ummat uchun alg`ov-dalg`ov, fitnalar ko`paygan bir zamonda, yoshlar orasida ko`payib qolgan savollardan biri, «Faxsh film va rasmlarni tamosho qilsa bo`ladimi?» - degan savoldir. Ta`ajjubki, bu mas`alaning hukmini «muboh» deb tasavvur qiluvchilar ham yo`q emas. Nazarning bu turiga ruxsat beruvchi toifa, o`zlarini «Hizbut-tahrir» deb ataydilar.</p>
<p id="i">O`zaro aqidaviy birlik va chuqur, diniy bilimdan yiroq bo`lgan bu toifaning asoschisi, uning azolari tarafidan iddao qilinishicha, «mujtahidi mutlaq» Taqiyuddin Nabahoniydir. Fahsh va erotik janrda suvratga olingan, sharmanda filmlarni muboh degan bu toifa o`zlariga, asosan Hanafiy mazhabidan dalil topganlarini aytib keladi.</p>
<p id="i">Hanafiy mazhabining xos bir mas`alasi bo`lib u «Erkak kishi ajnabiy ayolning farjiga tikilganda musohara hurmatining sobit bo`lishi»dir. Yani: biron er o`zga ayolning farjiga tikilsa, orada «musohara hurmati» sobit bo`lib, u er o`sha ayolning qiziga uylanishi harom bo`ladi. Bu mas`ala faqat hanafiy mazhabida bo`lib qolgan uch mazhabda bunday hukm yo`q.</p>
<p id="i">Ibn Humom Hanafiy rohimahulloh «Fathul-qodirni sharhi»da shunday deydi: "Ayolning farjiga oyna ortidan qarashlik, «musohara hurmati»ni sobit qiluvchidir. Oynadan (aksini) ko`rish buning xilofichadir. Agar er kishi suv (osti)da bo`lsa, o`sha yerdan qarab ayol farjini ko`rsa haromlik sobit bo`ladi. Lekin ayol suv chetida bo`lib, uning aksi suvga tushib turgan holida, biron erkak uning suvdagi aksini ko`rsa, bunday nazar harom qilmaydi. Aytmoqchiki: «musohara hurmati» sobit bo`lib tamosho qilinuvchi ayolning qizi tomoshabinga, nikohi harom bo`lib qolmaydi".</p>
<p id="i">Yalang`och suvratga tikilishni muboh deganlar, Ibn Humom Hanafiyning yuqorida keltirilgan matndagi «Harom qilmaydi» degan iborasini o`zlariga dalil qiladilar. Ularning xulosasi: «avratning aksiga nazar qilish, tomoshabin bilan tamosho qilinuvchi ayol o`rtasida «musohara hurmati»ni sobit qilmas ekanmi?! demak aksga tikilish ham harom emas ekan. Bundan chiqdi televizor orqali yalang`och ayollarni tamosho qilishimiz muboh ekan» bu faqat hizbchilarning xulosasi bo`lib, bunday xulosani «hizbut-tahrir»dan boshqa hech kim aytgan emas.</p>
<p id="i">Ularning istidloliga diqqat qilinsa xulosalari asossiz ekani namoyon bo`ladi. Ibn Humom rohimahulloh bir-biriga nikohi halol bo`lgan er va ayol orasida musohara hurmati sobit bo`lishi haqida so`z olib bormoqda. Nazarni harom yoki muboh ekani to`g`risida hech qanday gap yo`q. U kishining iborasidan shunday manoni olish to`g`riroq bo`ladi: «musohara yo`li bilan nikoh harom bo`lishi uchun kuchli dalil talab qilinadi. Aniq va ravshan holda ayolning farjiga nazar qilinsa musohara hurmati sobit deymiz. Ammo farjning o`ziga emas balki uning aksiga nazar qilinsa (masalan toshoyna yoki televizorda) , bu holatda asli halol bo`lgan nikohni harom qila olmaymiz. Balki nikohni o`z holicha, yani halolligicha qoldiramiz». Ibn Humomning iborasidan faqat shu mafhumnigina olish mumkin.</p>
<p id="i">Biroq «hizbut tahrir faqihlari» Ibn Humom rohimahullohning iborasini asl yo`nalishidan boshqa tarafga burib yubordilar va o`z raylariga moslab oldilar. O`z navbatida nafsi g`olib, shahvat qullariga, nafslari hoxlagan narsalarni bemalol tamosho qilishlari uchun yo`l ochib berdilar.</p>
<p id="i">Shofeiy fuqaholarining bazi so`zlarida ham «Hizbut-tahrir»ga «dalil bo`lish» shubhasi bor ayrim qavllar bor. «Minhojut-tolibiyn»ning sharhiga yozilgan Qolyubiy xoshiyasida shunday keltiriladi.</p>
<p id="i">«Nazar deganda, oyna ortidan, yupqa kiyim ortidan va tiniq suvdan turib amalga oshirilgan nazarlarni ham tushuniladi. (yani hukmi bir xil). Rasmga nazar qilish, yoki toshoynadan ko`rish unga kirmaydi. (yani istilohiy nazarga hisoblanmaydi.) Demak aks yoki rasmga qarashlik agarcha shahvat bilan bo`lsa ham harom bo`lmaydi. (<span id="manba">3j/209s</span>)</p>
<p id="i">Bu iboralar ham tashqaridan qaralganda fahsh filmlarni ko`rish mubohligini ko`rsatadi. Ammo mavzuga jiddiy yondoshilsa xaqiqat namoyon bo`ladi:</p>
<p id="i">Birinchidan, bu gap «nikoh kitobi»da, sovchilar yoki uylanmoqchi kuyov «kelinni tekshirib olish» xaqidagi mas`ala tafsilotida keltirib o`tilgan. Siyoqul kalomdan kelib chiqib aytish mumkinki: «uylanmoqchi kuyov, bo`lajak turmush o`rtog`ini tekshirib olish uchun, uning suvratiga agarcha shahvatdan omon bo`lmasa ham, nazar qilishiga ruxsat beriladi» bu mas`alani umumiylashtirishib «barcha erkak, ayollar suvratini tamosho qilishi muboh» deb xulosa yasashlik qo`pol xato bo`ladi. Zotan avratga qarashni muboh qiluvchi uzrlar ichida «Kelinni tekshirib olish zarurati» ham fuqaholar tomondan aytib o`tlgan.</p>
<p id="i">Ikkinchidan, bu mas`ala ommatan shofeiy mazhabining gapi emas. Balki ayrim Shofeiy imomlariga mansub xolos.</p>
<p id="i">Undan keyin avratning asliga qarash harom ekanini ko`rsatib turuvchi nasslar avratning aksiga tikilishni ham harom ekanini ko`rsatib turibdi.</p>
<p id="i">1-) Alloh taolo Nur surasi 30-31 oyatlarida mo`min va mo`minalarga, qarashi harom qilingan narsalarga tikilishni taqiqlab, ko`zni tiyishga amr qildi. Harom qilingan narsaga yuzma-yuz va yoki oyna ortidan nazar qilishni bir-biridan hech qanday farqi yo`q. Shuningdek avratning xaqiqati bilan suvrati ham ulamolar tarafidan farqlangan emas. Zotan fuqaholarning birortasi, «avratga nazar qilish haromligi» bobida haqiqat va suvratni orasini farqlab, avratni ayni o`ziga qarash harom, suvratiga qarash muboh degan gapni keltirgan emaslar. Shunday ekan avratlarga tikilishning bari birdek haromdir. Avratni aynan o`zimi va yo suvratimi? Uni haromligida buni ahamiyati yo`q. Yana shu ham borki, yalang`och ayolning suvratiga nazar qilgan kimsaga hech bir istilohda «Alloh amr qilganidek ko`zni tiydi» deyilmaydi.</p>
<p id="i">2-) Mu`ayyan avratlardan boshqa azolarga nazar qilishning harom-halolligini aniqlashda, fitnalanish omili o`laroq, shahvoniy hirs asosiy sabab vazifasini o`taydi. Yani shar`iy avratlarga nazar mutlaqo haromdir. Masalan begona ayolni boldirini tamosho qilmoq har qaysi holda haromdir. Xoh u shahvoniy nazar bo`lsin yoki oddiy nazar. Lekin uning yuzi va kaftiga oddiy nazar muboh, shahvoniy nazari esa haromdir. Shuningdek yosh, hush suvrat yigitlarda ham shu qoida. Shahvoniy nazar harom, oddiy nazar muboh.</p>
<p id="i">Endi fahsh film yoki suvratlar, aslida insonning ayni emas, balki aksi bo`lsada uni tamosho qiluvchilarning deyarli 98% foizi shahvat bilan ko`radilar. Filmni tamosho qilish jarayonida shahvoniy hirs qo`zg`alib fitnalanish ehtimoli yuqorilasha boshlaydi. Avrat bo`lmagan azolarga shahvoniy hirs bilan nazar qilish harom bo`lsa-yu avratlarning foto suvratlariga shahvat va lazzat bilan tikilish qanaqasiga muboh bo`lsin?! </p>
<p id="i">3-) Alloh taolo Nur surasi 31- oyatining ushbu: <strong>«Ziynatlarini ko`rsatmasinlar, magar erlariga yo otalariga yo erlarining otalariga yo o`g`illariga yo erlarining o`g`illariga yo aka-ukalariga yo aka-ukalarining o`g`illariga yo opa-singillarining o`g`illariga yo ayollariga…….»</strong> - qismida muslima ayollarga, ziynatlarini ko`rsatishlari muboh bo`lgan mahramlarni bayon qildi.</p>
<p id="i">Sanab o`tilgan mahramlar ichidan, oyatning keltirilgan qismida, so`nngi turgan mahram yani «ayollariga» so`ziga etiboringizni jalb qilamiz:</p>
<p id="i">Tafsiri Ibn Kasirda keltirilishicha, muslima ayollar o`z ziynatlarini o`zlari kabi muslima ayollarga izhor qilishlari muboh. Yani ulardan berkitishi vojib emas. Biroq g`ayri din ayollarga esa ko`rsatishlari haromdir. Chunki g`ayri din ayollar, muslimalarning avratlarini ko`rib, uni o`z erlariga tavsif qilib berishlarini oldini olish maqsadida, ularga avratni ko`rsatish taqiqlab qo`yildi. Begona ayollarning avratiga tikilish umuman yahshi ish bo`lmasada, kofir ayollarga nisbatan bu hukm qattiqroq olindi. Chunki muslimalar ayollarni ziynatiga qarash muboh ekanini bilsalarda bu amaldan o`zlarini tiyadilar. Ammo kofiralar esa unday emas.</p>
<p id="i">Ibn Mas`ud roziyallohu anhudan rivoyat qilindi: Janobi Rosululloh sollallohu alayhi va sallam marhamat qildilar: «Ayol kishi ayol kishi bilan (bir-biriga bir kiyimda) yuzlanmasin . Bas eriga tavsiflab beradi. U esa go`yoki uni (hayolida) ko`rib turadi.» (<span id="manba">Buxoriy. Muslim</span>)</p>
<p id="i">Yani, biror ayol boshqa bir ayolning badani, avratini tamosho qilib uni o`z eriga tavsiflab bersa, er hayolida o`sha ayolni tasavvur qilib huddi uni ko`rib turgandek nafsoniy huzur qiladi. Huddi shu hayoliy tasavvurni ravo bilmagan Rosululloh, uni oldini olish maqsadida, ikki ayol bir-birining avratiga qaramasin demoqdalar.</p>
<p id="i">Aytmoqchimizki, ayol ayol bilan yolg`iz qolishini taqiqlovchi sabab bu ularning erlarida voqe bo`lishi mumkin bo`lgan hayoliy tasavvurdir. Demak erkak kishi begona ayolning bevosita avratiga tikilishi u yoqda tursin, hatto begona ayolni gavdasini tassavvur qilib, hayolida tamosho qilishi ham harom hisoblanadi.</p>
<p id="i">Endi bir mulohaza qilaylik! Televizor yoki mobil telefonimizda yalang`och ayollarning suvratini tamosho qilganimizda, biz nimalarni tasavvur qilamiz?! Tehnik imkoniyati juda yuqori bo`lgan rasmga olish asboblari bizga, fohishalarni badani va avratlarini qay darajada tasvirlab, ko`z oldimizga keltirib beradi?! Bir ayol ikkinchi ayolni avrat, badanini og`zaki sifatlab bergani qaerda-yu televizor ekaranining sifatlashi qaerda? Bugungi asr tehnikasi hatto inson ko`zi ilg`amagan narsalarni ham juda chiroyli tasvirlab bera oladi. Va holanki Rosululloh og`zaki sifatlashga ruxsat bermadilar. Rasmga olib uni birovga ko`rsatishga ruxsat berarmidilar?! Shunday ekan, ekran ortidagi tiniq va aniq tasvirlangan nomahramlarni tamosho qilmoq qandayam muboh bo`lsin?!</p>
<p id="i">Bu savollarning javobida «fahsh film muboh» deb safsata sotganlar bir o`ylanib ko`rsalar yahshi bo`lardi.</p>
<p id="i">4-) Janobi rosululloh sollallohu alayhi va sallam marhamat qildilar: "Alloh taolo har bir insonni zinodan nasibasini belgilab qo`ygan. (Zino qiluvchi) uni shubhasiz topadi, idrok qiladi. Bas (shunday ekan) ko`z ham zino qiladi, uning zinosi nazardir. Va qo`l ham zino qiladi, uning zinosi ushlamoqdir. Oyoq ham zino qiladi, uning zinosi (zino qilinmish tomonga) yurib bormoqdir. Til ham zino qiladi, uning zinosi so`zlashmoqdir. Og`iz ham zino qiladi, uning zinosi o`pishmoqdir. Nafs orzu qiladi, ishtaha qiladi. (nafsning zinosi orzu va ishtaha bilan bo`ladi.) Farj bu zinolarni yo tasdiqlaydi yohud yolg`onga chiqaradi" (<span id="manba">Muslim</span>). "Zino farj bilan amalga oshirilgudek holatga yetib borsa. Uninng zinosi xaqiqatga aylanib gunohi kabira sohibi bo`ladi. Agar farj bilan amalga oshmay bas qilinsa. Ko`z, til va boshqa azolarning zinosi majoziy zino xolicha qoladi. Zinoning majoziysi agarcha kabira bo`lmasada shar`an gunoh hisoblanadi". Fahsh filmlarni tamosho qiluvchilar esa ko`z, quloq va nafs zinolarini his qiladilar. Zero porno film shaydolarini, «film qahramonlari bilan birga bo`lishni nafslari xohlamaydi» deb kim ayta oladi?! Balki ular hayolot olamida film qahramonlari bilan ne-ne razilliklarni qiladilar. Shuni muboh deb bo`ladimi?! </p>
<p id="i">5-) Shariatimizda «nahyi sultoniy» degan qoida bor. Yani, hukumat biror qonunni halq manfaatini ko`zlab chiqarsa va u qonun shariatga ochiqcha zid bo`lmasa, o`sha qonunga amal qilib unda ko`rsatilgan buyruqlarni bajarish va belgilangan taqiqlardan tiyilish fuqaro zimmasiga vojib bo`ladi. Pornografiyaning zararidan halqimizni himoya qilish maqsadida ne-ne qonunlarimiz borligi bugungi kunda deyarli barchaga malum.</p>
<p id="i">Xulosa</p>
<p id="i">Xulosa qilib aytish mumkinki: inson ajnabiy ayolning avratiga va avrat bo`lmagan azolariga shahvat bilan tikilishi shariati islomiyada harom sanaladi. Bu hukmda uning ayni haqiqati bilan suvratini aslo farqi yo`qdir. Hanafiy olimlarining «musohara hurmati» mas`alasidagi taqrirlari, Hizbchilarning «fahsh suvratlarga tikilish muboh» degan mas`alasiga aslo dalil bo`lmaydi. Zero bu ikkisi aslida boshqa-boshqa mavzudir. Ularning bir-biriga bog`liq yeri yo`q. Shuningdek bazi Shofeiy fuqaholarining «kelinni tekshirib olish» mas`alasidagi xossatan kuyov yoki uning vakiliga joriy qilgan ruxsatlari ham Hizbchilar o`ylaganidek umumiy ruxsat emas. Undan keyin «Hizbut-tahrir» bir fiqhiy maktab emaski, ularning keltirgan dalillari halol-harom mavzusida biror muammoni yechib bersa. Shunday ekan ularning fatvolariga ham, dalillariga ham etibor qilinmaydi. Alloh taolo hech birimizni to`g`ri yo`ldan toydirmasin. Aziz o`quvchilardan imlodagi xatolarimiz uchun uzr so`raymiz.</p>
</body>
</html>