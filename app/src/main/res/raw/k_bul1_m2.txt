<p id="title">ИБН ТАЙМИЯ (Р.Ҳ.) ЎЛИККА ҚУРЪОН ТИЛОВАТИ САВОБИНИ БАҒИШЛАШНИ ЖОИЗ ДЕГАН</p>
<p id="i">Ваҳҳобийлар ўлган одамга, маййитга Қуръон тиловат қилиб, савобини бағишлашни жоиз эмас ва савоб етиб бормайди, дейдилар ҳамда буни бидъат деб баҳолайдилар. Жумладан, уларнинг уламоларидан Ибн Усаймин (р.ҳ.) ўзининг фатволар тўпламида “бу иш бидъатдир, бидъат эса залолатдир, залолат бўлса, ҳеч қачон ҳидоятга айланиб қолмайди. Бунга савоб йўқ, қабул бўлмайди, маййит нафъланмайди”, деган (<span id="manba">Ибн Усаймин. Мажмуъ фатово ва расоил. 2/240</span>).</p>
<p id="i">Аслида, уларнинг маънавий раҳнамолари бўлмиш Ибн Таймия (р.ҳ.) буни жоиз деганлиги унинг “ал-Фатово ал-кубро” асаридан маълум. Унинг мазкур асарда берган фатволарини тўлиқ таржима қилиб берамиз (<span id="manba">Тақийуддин ибн Таймия. ал-Фатово ал-кубро. 3-жилд. – Байрут: Дор ал-кутуб ал-илмия, 1987. – Б. 37-38</span>):</p>
<p id="i"><strong><em>Қуръони азимни ёки ундан бир парчани қироат қилган кимса борасида сўралди. Унинг савобини ота-онасига ва мусулмонларнинг ўлганларига ҳадия қилиш афзалми ёки савобини ўзи учун хослаб қўйишми?</em></strong></p>
<p id="i"><strong><em>Жавоб:</em></strong> энг афзал ибодат Расулуллоҳ соллаллоҳу алайҳи ва салламнинг ҳамда саҳобаларнинг ҳидоятлари ила мувофиқ бўлганидир. Пайғамбар алайҳиссаломдан саҳиҳ нақл келганки, ул зот ўз хутбаларида бундай деганлар: “Каломнинг яхшиси Аллоҳнинг каломидир. Ҳидоятнинг яхшиси Муҳаммад ҳидоятидир. Ишларнинг ёмони унинг янги пайдо бўлганидир. Ҳар бир бидъат залолатдир”. Яна Расулуллоҳ соллаллоҳу алайҳи ва саллам бундай деганлар: “Замонларнинг яхшиси менинг давримдир, сўнг унга яқин келганлар замони”. Ибн Масъуд разийаллоҳу анҳу айтади: “Сизлардан кимки суннатга эргашмоқчи бўлса, ўлиб кетганларнинг одатларига эргашсин. Чунки, тирик фитнадан омон бўла олмайди. Улар эса Муҳамммаднинг саҳобаларидир”.</p>
<p id="i">Мана шу асосий қоида билингандан кейин афзал замонлардан бери мусулмонлар орасида келаётган таниқли ишлар шуки, улар Аллоҳ таолога турли-туман шариат буюрган ибодатларни қилганлар. У намоз, рўза, ҳаж, қироат ва зикрдан иборат хоҳ фарз бўлсин, хоҳ нафл бўлсин, хоҳ булардан бошқа ибодатлар бўлсин. Улар мўъмин-мусулмонларга Аллоҳ таоло буюрганидек тирикларию, ўлганларига дуо қилганлар. Бу ишлар жанозага ўхшаш намозларида, қабр зиёратларида ва бошқа ўринларда содир бўлган.</p>
<p id="i">Салафи солиҳлардан бир тоифаси ривоят қилишича, ҳар бир хатми Қуръон вақтида дуо мустажоб бўлади. Бас, инсон хатмдан сўнг ўзи учун, ота-онаси учун, устозлари учун ва бошқа мўъмин-мусулмонлар учун дуо қиладиган бўлса, бу шариат рухсат берган иш ҳисобланади! Қиёми лайл (кечки намоз)да ва бошқа дуо мустажоб бўладиган ўринларда қиладиган дуолари ҳам шу қабилдадир.</p>
<p id="i">Пайғамбар алайҳиссаломдан саҳиҳ ривоят келганки, албатта ул зот маййит ҳаққига садақа беришни буюрганлар, унинг номидан рўза тутишга амр қилганлар. Демак, ўлганлар номидан садақа бериш солиҳ амаллар жумласидандир. Шунингдек, улар номидан рўза тутиш ҳам суннатда келганидек солиҳ амалдир. Мана шу ва бошқа далилларга суяниб, уламолар мусулмонларнинг ўлганларига баданий ва молий ибодатларнинг савобини ҳадия қилишни жоиз кўрганлар. Чунончи, бу Имом Аҳмад, Абу Ҳанифа ҳамда Молик ва аш-Шофиъий шогирдларининг бир қанчасининг мазҳабидир.</p>
<p id="i">Демак, қачонки, маййит учун рўзанинг ёки намознинг ёки қироатнинг савобини ҳадия қилса, мана шу жоиз бўлади! Молик ва аш-Шофиъий асҳобларининг кўпчилиги айтадилар: “Мана шу молий ибодатларда машруъ бўлади”.</p>
<p id="i">Шу билан бирга, салафи солиҳларнинг одати нафл намоз ўқисалар, рўза тутсалар, ҳаж қилсалар ёки Қуръон қироат қилсалар мана шунинг савобини мусулмонларнинг ўлганларига ва хосларига ҳам ҳадия қилиш одатлари бўлмаган, балки уларнинг одатлари айтганимиздек бўлган (яъни, ҳақларига дуо қилиш бўлган). Одамларнинг салафи солиҳлар йўлидан чиқмаганлари мақбул. Зотан, мана шуниси афзалроқ ва комилроқдир. Аллоҳ билгувчироқ!</p>
<p id="i"><strong><em>Етмиш минг марта таҳлил (яъни, Ло илоҳа иллаллоҳ) айтган ва уни маййит учун ҳадия қилган кимса борасида сўралди. Бу маййит учун дўзахдан озод бўлиши бўладими? Бу борадаги ҳадис саҳиҳми ёки йўқми? Инсон таҳлил айтса ва уни маййитга ҳадия қилса, унинг савоби унга етадими ёки йўқми?</em></strong></p>
<p id="i"><strong><em>Жавоб:</em></strong> агар инсон шу тариқада таҳлил айтса, етмиш минг марта, ёки ундан озроқ ёки кўпроқ айтса ва уни ҳадия қилса, Аллоҳ мана шу билан ўликка наф етказади. Лекин, бу саҳиҳ ҳадис эмас, заиф ҳадис ҳам эмас. Аллоҳ билгувчироқ!</p>
<p id="i"><em><strong>Маййит аҳлининг қироати борасида сўралди, унинг савоби етадими? Тасбиҳ (яъни, Субҳоналлоҳ), таҳмид (яъни, Алҳамдулиллaҳ), таҳлил (яъни, Лa илaҳа иллаллоҳ) ва такбир (яъни, Аллоҳу акбар)ни айтиб, уни маййитга ҳадия қилса, унинг савоби ўлганга етадими ёки йўқми?</strong></em></p>
<p id="i"><strong><em>Жавоб:</em></strong> аҳлининг қироати маййитга етади! Уларнинг тасбеҳлари, такбирлари ва Аллоҳ таоло учун қилган бошқа зикрларини агар маййитга ҳадия қилсалар, унга етади! Аллоҳ билгувчироқ!</p>
<p id="i"><strong><em>Шофеъий мазҳабига кўра фарзанд қилган қироат маййитга етадими ёки йўқми, деб сўралди.</em></strong></p>
<p id="i"><strong><em>Жавоб:</em></strong> баданий ибодатларнинг савоби етиши – қироат, намоз, рўза кабиларга келсак, Имом Аҳмад, Абу Ҳанифа ҳамда Молик ва Шофиъийнинг шогирдларидан бир қанчасининг мазҳабларида албатта етади. Молик ва Шофиъийнинг асҳобларидан аксарияти “етмайди”, деган фикрда кетишган. Аллоҳ билгувчироқ!</p>
</body>
</html>