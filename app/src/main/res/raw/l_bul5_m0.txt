<p id="title">BISMILLAHIR ROHMANIR ROHIM</p>
<p id="title">“AHLI SUNNAT VA JAMOAT” KIMLAR?</p>
<p id="i">“Ahli sunnat va jamoat” atamasining ma`nosi “Musulmonlarning mutlaq ko`pchiligi bo`lganlar va sunnatga amal qilib kelgan musulmonlarning eng katta jamoasi”, degan ma`nodadir. Ushbu atamani ayrimlar sahoba va tobe`inlar davridan keyin paydo bo`lgan, deb o`ylaydilar. Aslida ushbu atama ilk bor buyuk sahoba, mufassirlar sultoni Abdulloh ibn Abbos raziyallohu anhu tomonidan Qur`oni karimning “Oli Imron surasi”ning 106-oyati tafsirida aytib o`tilgan. <strong>“Ba`zi yuzlar oqaradigan va ba`zi yuzlar qorayadigan kunni (qiyomatni) eslang: yuzi qorayganlarga (hujjat-isboti uchun shunday deyilur): “imon keltirgandan keyin yana kufrga qaytgan edingizmi? Kufringiz tufayli mana shu azoblarni totib ko`ring, endi!”</strong>, degan ma`nodagi oyati karimaning: تبيضّ وجوه و تسودّ وجوه – “oqaradigan yuzlar” bilan “qorayadigan yuzlar”ning ma`nosini izohlab, Abdulloh ibn Abbos raziyallohu anhu bunday deganlar: </p>
<p id="ia">قَالَ: تَبْيَضُّ وُجُوهُ أَهْلِ السُّنَّةِ وَ الْجَمَاعَة وَ تَسْوَدُّ وُجُوهٌ أَهْلُ الْبِدَعِ وَالضَّلالَة   </p>
<p id="i">“Oqaradigan yuzlar” – bu ahli sunnat va jamoatdir, “qorayadigan yuzlar” esa bu bid`at va zalolat ahlidir!” (<span id="manba">“Tafsiri ibn Abu Hotim”, 3/4000-4001</span>).</p>
<p id="i">Buni “Tafsiri Jalolayn” sohiblaridan biri Imom Jaloliddin as-Suyutiy rahimahulloh o`zining “ad-Durr al-mansur” nomli yana bir tafsirlarida ham aytib o`tganlar (<span id="manba">Suyutiy. Ad-Durr al-mansur // al-Maktabat ash-shomila. Isdori solis, 2006. – B. 2/291</span>).</p>
<p id="i">Ibn Kasir rahimahulloh ham o`zlarining tafsirlarida ushbu fikrni tasdiqlaganlar (<span id="manba">Ibn Kasir. Tafsir al-Qur`on al-azim // al-Maktabat ash-shomila. Isdori solis, 2006. – B. 2/92</span>).</p>
<p id="i">Taniqli hadisshunos Ibn Hajar al-Asqaloniy rahimahulloh “Lison al-mizon”da ushbu gapni sahoba Abdulloh ibn Umar raziyallohu anhudan ham rivoyat qilinganini aytib o`tgan (<span id="manba">1/638</span>).</p>
<p id="i">Imom at-Termiziy rahimahulloh o`zlarining hadislar to`plami – “al-Jome` as-sunan”larida Alloh taoloning mutashobeh sifatlari keltirilgan hadisi shariflarning ma`nosini kayfiyatsiz, ya`ni qandayligini aytilmasdan bayon qilish lozimligini, bu fikrga esa Imom Molik, Sufyon ibn Uyayna va Abdulloh ibn al-Muborak rahimahumulloh kabilar kelganligini yozib qoldirganlar. Yana: هكذا قول أهل العلم من أهل السنة و الجماعة – “Ahli sunnat va jamoatdan iborat ahli ilmlarning gapi ham xuddi shunday!”, deganlar (<span id="manba">Termiziy, 3/662</span>).</p>
<p id="i">Bulardan oldin Janobi Payg`ambarimiz sollallohu alayhi va sallam o`zlarining hadisi shariflarida “ahli sunnat va jamoat” atamasini tilga olib, izohlab berganlar. Mazkur atamaning ikki tomoni, ikki qismi – jamoat va sunnat bo`lib, ular haqida quyidagilarni aytish mumkin.</p>
<p id="i">Birinchi qism: Rasululloh sollallohu alayhi va sallam firqalar haqidagi mashhur hadisi shariflarida aytib o`tganlar. Uni Imom Termiziy rahimahulloh rivoyat qilgan:</p>
<p id="ia">و ان بنى اسرائيل تفرقت على ثنتين و سبعين ملة و تفترق أمتى على ثلاث و سبعين ملة كلهم فى النار الا ملة واحدة قالوا و من هى يا رسول الله قال ما أنا عليه و أصحابى</p>
<p id="i">“Albatta Bani Isroil (yahudiylar) yetmish ikki toifaga bo`linganlar. Mening ummatim esa yetmishta firqaga bo`linadi. Ularning hammasi do`zaxdadir, faqat bitta toifa bundan mustasno”. Sahobalar: “Ular kimlar, ey Rasululloh?”, deb so`radilar. Ul zoti sharif bunday deganlar: “Ular men va sahobalarim ustida bo`lgan narsadadirlar!”(<span id="manba">Termiziy, 5/2641; Hokim, 1/444; Tabaroniy, “al-Mo`jam as-sag`ir”, 2/724; Tabriziy, “Mishkot al-masobeh”, 1/171</span>).</p>
<p id="i">Mazkur hadisi sharifda najot topuvchi toifani: “Ular men va sahobalarim ustida bo`lgan narsadadirlar!”, deb ta`riflaganlar. Bu yerda Janobi Rasululloh sollallohu alayhi va sallam va sahobai kiromlar e`tiqod qilgan sof aqida va sunnatdagi asl amaliyot nazarda tutilgan. Zotan, Payg`ambarimiz sollallohu alayhi va sallam sunnatlarini mahkam tutishni buyurganlar:</p>
<p id="ia">فعليكم بسنتى وسنة الخلفاء الراشدين المهديين تمسكوا بها وعضوا عليها بالنواجذ</p>
<p id="i">“Bas, sizlar mening sunnatimni va to`g`ri yo`ldan borguvchi-to`g`ri yo`lga solguvchi xalifalarning sunnatini o`zingizga lozim tuting! Ularni mahkam ushlang va ularni oziq tishlaringiz bilan “tishlab” oling!” (<span id="manba">Abu Dovud, 4/4609; Termiziy, 5/2676; Ibn Mojja, 1/42; Dorimiy, 1/96; Ahmad, 4/17184; Ibn Hibbon, 1/5; Hokim, 1/329; Tabaroniy, 18/618; Bayhaqiy, 10/20125; Bazzor, 2/4201; Tabriziy, “Mishkot al-masobeh”, 1/165</span>).</p>
<p id="i">Alloh subhonahu va taolo ham Qur`oni karimda Rasululloh sollallohu alayhi va sallamning sunnatlarini mahkam ushlashni alohida buyurgan:</p>
<p id="ia">و ما آتاكم الرسول فخذوه و ما نهاكم عنه فانتهوا</p>
<p id="i"><strong>“Payg`ambar sizni nimani olib kelsa, uni olinglar va nimadan sizni qaytargan bo`lsa, bas, undan qaytinglar!”</strong>(<span id="manba">Hashr, 7</span>).</p>
<p id="i">Ikkinchi qism: Rasululloh sollallohu alayhi va sallam yuqorida aytib o`tilgan firqalar haqidagi hadisi shariflarida aytganlar. Imom Abu Dovud rahimahulloh mazkur hadisni bunday deb rivoyat qilgan:</p>
<p id="ia">ألا انّ من قبلكم من اهل الكتاب افترقوا على ثنتين و سبعين و انّ هذه الملة ستفترق على ثلاث و سبعين و ثنتان و سبعون فى النار و واحدة فى الجنة و هى الجماعة </p>
<p id="i">“Ey, ogoh bo`linglar! Albatta sizdan oldingi ahli kitob yetmish ikkita firqaga bo`linib ketganlar. Albatta ushbu millat esa yaqinda yetmish uchta firqaga bo`linadi. Etmish ikkitasi do`zaxda va bittasi jannatdadir. U jamoatdir!” (<span id="manba">Abu Dovud, 4/4599</span>).</p>
<p id="i">Imom Ibn Mojja rahimahulloh rivoyatida esa matn quyidagicha:</p>
<p id="ia">ان بنى اسرائيل افترقت على احدى و سبعين فرقة و ان أمتى ستفترق على ثنتين و سبعين فرقة كلها فى النار الا واحدة و هى الجماعة</p>
<p id="i">“Albatta Bani Isroil yetmish bitta firqaga bo`linib ketgan. Mening ummatim esa yetmish ikki firqaga bo`linadi, barchalari do`zaxdadir, faqat bittasi bundan mustasno. U jamoatdir!” (<span id="manba">Ibn Moja, 2/3993</span>)Buni “al-Mo`jam az-zavoid”da sahih deyilgan, shuningdek, uni Imom at-Tabaroniy rahimahulloh ham rivoyat qilganlar (<span id="manba">Tabaroniy, 19/887</span>) </p>
<p id="i">Imom Ahmad rahimahulloh rivoyatida Payg`ambarimiz sollallohu alayhi va vallam buni “Bular jamoatdir, jamoatdir!” deb ikki marta aytganlar (<span id="manba">Ahmad, 3/12501</span>).</p>
<p id="i">Jamoatdan ajrab qolish oqibati ham sahih hadisi shariflarda o`z aksini topgan. Jumladan, Rasululloh sollallohu alayhi va sallam bunday deganlar:</p>
<p id="ia">فانه من فارق الجماعة شبرا فمات الا مات مِيتة جاهلية</p>
<p id="i">“Kimki jamoatdan bir qarich ajralsa, o`ladigan bo`lsa, faqatgina johiliyat o`limi ila vafot etadi!” (<span id="manba">Buxoriy, 9/7054; Muslim, 3/1849</span>).</p>
<p id="i">Boshqa hadisi shariflarida esa Rasululloh sollallohu alayhi va sallam bunday deganlar:</p>
<p id="ia">فانه من فارق الجماعة قيد شبر فقد خلع ربقة الاسلام من عنقه الا ان يرجع</p>
<p id="i">“Kimki jamoatdan bir qarich miqdori ajralsa, haqiqatda u o`z bo`ynidan islomning sirtmog`ini yechgan bo`ladi, faqat undan qaytsagina unday bo`lmaydi” (<span id="manba">Termiziy, 5/2863; Abu Dovud, 4/4760; Bayhaqiy, 8/16391</span>).</p>
<p id="i">Har bir firqa oqim vakillari o`zlarini ahli sunnat va jamoat vakili deb biladi va o`zlarining gurhlaridan boshqalarni bundan ayrilganlar, deb biladi. Chunki, har qanday firqa va oqimning bir necha yuzlab, balki minglab va millionlab vakillari bo`lishi mumkin va bu o`ziga xos jamoatni yuzaga keltiradi, albatta. Bunday holatda, ularning gapining noto`g`ri ekanini qaerdan bilamiz?</p>
<p id="i">Ahli sunnat va jamoat bu, aytganimizdek, musulmonlarning mutlaq ko`pchiligi bo`lganlarni va sunnatga amal qilib kelgan musulmonlarning eng katta jamoasini tashkil qiladi. Buni ham Rasululloh sollallohu alayhi va sallamning o`zlari aytib o`tganlar:</p>
<p id="ia">يد الله على الجماعة فاتبعوا السواد الأعظم</p>
<p id="i">“Allohning “qudrati va nusrati” jamoat tepasidadir! Bas, savodi a`zamga (ya`ni, eng ulug` jamoaga) ergashing!” (<span id="manba">Hokim, 1/391</span>).</p>
<p id="i">Payg`ambarimiz sollallohu alayhi va sallam: عليكم بالسواد الأعظم – “Savodi a`zamni lozim tuting!”, deganlar. Bu hadisning roviylarini “Majma` az-zavoid”da ishonchli deyilgan (<span id="manba">5/9097</span>).</p>
<p id="i">Rasululloh sollallohu alayhi va sallam “savodi a`zam” deganda, eng ulug` va eng katta jamoani nazarda tutganlar, “savod” so`zi bu yerda “odam qorasi, odamlar jussasi” ma`nosidadir. Endi, ushbu eng ulug` va eng katta musulmonlar jamoasi kimlar ekan? Tabiiyki, sahobai kiromlar ham “savodi a`zam”ning kimligini so`raganlar. Rasululloh sollallohu alayhi va sallamning javoblariga qarang:</p>
<p id="ia">من كان على ما أنا عليه و اصحابى من لم يمار فى دين الله و من لم يكفر أحدا من اهل التوحيد بذنب غفر له</p>
<p id="i">“Ular men va sahobalarim tepasida bo`lgan e`tiqoddagi kimsalardir. Kim Allohning dini borasida tortishmasa, tavhid ahlidan bo`lgan kimsani mag`firat qilinadigan gunoh sababli kofirga chiqarmasa – ana o`shalardir!” (<span id="manba">Tabaroniy, 8/7659</span>).</p>
<p id="i">Yuqorida o`tdiki, Rasululloh sollallohu alayhi va sallam: “men va sahobalarim tepasida bo`lgan e`tiqoddagi kimsalar”ni firqalar haqidagi gaplarida aytib o`tib, ahli sunnat va jamoatdagi musulmonlar haqidagi ta`rifi sifatida keltirganlar. Shobai kiromlar Rasululoh sollallohu alayhi va sallamning sunnatlariga eng ko`p ergashgan va amal qilgan ummatning eng buyuk zotlari bo`lib, hech bir musulmonni kofirga chiqargan emaslar. Hatto o`sha davrda sahobalarni o`ldirib, qirib yuborgan va ularni kofirga chiqarib, ummati muhammadiyaning tafriqasiga sababchi bo`lgan xavorij va boshqa oqimlarni ham kofirga chiqargan emaslar.</p>
<p id="i">Demak, ahli sunnat va jamoat bu asrlar davomida shakllanib, sayqal topib, musulmonlarning eng katta qismini tashkil qilib kelayotgan, islom ulamolarining mutlaq ko`pchiligi ergashgan musulmonlar jamoasidir. Ushbu ulamolarning hayoti va faoliyatiga e`tibor berilsa, ular ahli sunnat va jamoatdan boshqa alohida ko`rinish va xususiyatga ega bo`lmaganligi sababli “faloniy-pismadoniy” kabi oqim va firqalarga aslo mansub qilingan emaslar. Ana shunday jihatlarni e`tiborga olib, ahli sunnat va jamoatdan ayrilmaslik, an`anaviy islomda, ahli sunnat va jamoatning e`tirof qilingan an`anaviy to`rt mazhabining birovida mahkam va mustahkam turmoq lozim va lobuddir.</p>
<p id="i">Alloh taolo bizlarni najot topuvchi jamoa – ahli sunnat va jamoatdan ayirmasin; oqibati dunyoda xorlik, oxiratda esa do`zax bo`ladigan har qanday firqa va oqimlardan o`zi asrasin!</p>

</body>
</html>