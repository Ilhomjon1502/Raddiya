<p id="title">ЗУЛМ – ҲИЖРАТ ҚИЛИШГА ВА ЖИҲОД УЮШТИРИШГА САБАБ БЎЛОЛМАЙДИ!</p>
<p id="i">Бугун одамларни алдов йўли билан, оят ва ҳадисларни нотўғри талқин қилган ҳолда озод ва обод ўлкаларни қўйиб, тинчликда ва тотувликда яшаб келаётган мусулмонларни ўзларининг катта шаҳар ва обод қишлоқларини ташлаб кетишга, қайсидир тоғ-у тошлардаги лагерларига, жангу жадаллар гирдобидаги жойларига ҳижрат қилишга чақираётган ватангадоларни кўп эшитиш мумкин. Ана шу тинчликда ва тотувликда яшаб келаётган мусулмонларнинг озод ва обод ўлкаларини уруш майдонларига айлантиришни кўзлаб, жиҳод қилишга чорлаётган, ўз-ўзини ўлдириш шаҳидлик дея сафсата сотаётган ватанфурушларни кўп эшитиш мумкин. Ушбу нобакорлар шаръий манбаларда тилга олинган ҲИЖРАТ ва ЖИҲОД каби аъмолларнинг лозимлигини айтиб, асосан, битта сабабни рўкач қилишларини кўрсатиб беришимиз даркор бўлади. Улар ушбу ҳижрат ва жиҳод лозим деб кўрсатадиган бирдан-бир сабаб, юртда зулму ситамларнинг мавжудлиги, ҳаддан ошган зулм эмиш. Бу борада улар бўлган-бўлмаган гап ва ҳолатларни қаторлаштириб ташлашлари мумкин, зоҳиран қараганда уларнинг гаплари ҳақ бўлиб кўриниши ҳам мумкин. Уларнинг бу хилдаги гап-сўзларининг нотўғри эканлигини, бўлмағур гаплар эканлигини, оят ва ҳадисларни нотўғри талқин қилаётганларини айтган ва уларнинг хатоларини рўй-рост кўрсатиб берган олиму уламоларни “золимларга хизмат қилаётган малай уламолар”, деб таъна ҳам қиладилар. Бироқ, тарихни кузатилса, аҳли сунна ва жамоат уламоларининг айтган сўзлари ва қилган ишларини таҳлил қилинса, ўтган халифалар, хон-у султонлар ва амирларнинг тарихлари ўрганилса, бутун дунё мусулмонлари эргашадиган олимларнинг фаолияти тадқиқ этилса, бугунги кундаги ҳижрат ва жиҳодга чақираётган нобакорларнинг гап-сўзлари ва қилган ишлари мутлақо нотўғри ва ношаръий эканини англаш мумкин. Ушбу мақолада тарихда бўлиб ўтган биттагина мисол орқали уларнинг ана шу “зулм бўлиб турган жойдан ҳижрат қилмоқ лозим, зулм бўлиб турган жойларда, гарчи мусулмонлар яшаб турган бўлса-да, жиҳод қилмоқ лозим”, деган сафсаталарининг нотўғри эканлигини кўрсатиб бермоқчимиз. Бу воқеа ҳали саҳобалар ҳаёт пайтида, тобеъинларнинг гуллаб-яшнаган вақтида, табъа тобеъинлар ўтган икки олтин даврдагиларга муносиб ворис бўлаётган онда юз берган. Уни ўқинг, инсоф қилиб, саҳобалар, тобеъинлар ва табъа тобеъинларга эргашинг.</p>
<p id="i">Абу Муҳаммад Ҳажжож ибн Юсуф ибн ал-Ҳакам ас-Сақафий (40-95/660-714) Ҳажжожи золим номи билан танилган. Тоифда униб-ўсган, халифа Абдулмалик ибн Марвоннинг вазири қўлида хизматда бўлган. Абдулмалик ибн Марвон (646-705) умавийларнинг 685-705 йиллардаги бешинчи ҳукмдори. Шу орқали Ҳажжожи золимнинг мансаби кўтарила борган, Ироқ, Хуросонда волий (амир ва ҳоким)лик қилган, анча вақт Макка, Мадина ва Тоифда амир ва ҳоким бўлган. Кўфа ва Басра орасида Восит шаҳрини қурдирган, бу эса саҳобалардан кейинги исломда биринчи қурилган шаҳар ҳисобланади. У илк бор “Ла илоҳа иллаллоҳ” туширилган тангалар зарб қилдирган. </p>
<p id="i">Ҳажжож ибн Юсуф ас-Сақафий жами тарихчиларнинг иттифоғи ила ўзининг золимлиги билан танилган. Унинг золимлиги шу даражада ҳаддан ошганки, саҳобаларга, тобеинларга, ўша даврнинг уламоларига қилган жаври-зулми ниҳоятда кўп бўлгани боис, “Ҳажжожи золим” деган ном билан тарихда зарбулмасал бўлиб қолган. Ўша давр аёллари ўғилларини жим қилиш учун “Ҳажжожга айтаман, ана Ҳажжож келмоқда”, деб қўрқитадиган бўлганлар.</p>
<p id="i">Ҳажжожи золим зўрлик қилиб, бир қанча аёл-қизларга уйланган. Жумладан, буюк саҳоба Ҳазрати Али (к.в.)нинг, саҳоба Нўъмон ибн Башир (р.а.)нинг невараларини олган. Пайғамбаримиз соллаллоҳу алайҳи ва саллам бундай деганлар-ку:</p>
<p id="ia">لا تنكح الأيّم (الثيب) حتى تستأمر ولا تنكح البكر حتى تستأذن</p>
<p id="i">“Бева то ўзи буюрмагунча никоҳланмайди, бокира қиз то ўзи рухсат бермагунча никоҳ қилинмайди!” (<span id="manba">Бухорий, 7/5136; Муслим, 2/1419; Термизий, 3/1107; Насоий, 3/3265; Ибн Можа, 1/1871; Доримий, 2/2241; Аҳмад 2/9603; Байҳақий, 7/13460; Дорақутний, 3/3618; Табризий, “Мишкот ал-масобеҳ”, 1/3126</span>).</p>
<p id="i">Демак, унинг буюк саҳобаларнинг невараларини зўрлик қилиб олишга нима ҳаққи бор эди?! </p>
<p id="i">Ҳажжожи золим лайлат ул-қадрни инкор қилган, унинг фазилати ва қадрли кеча эканини, ушбу кечада қоим бўлиб ибодат қилишни инкор қилган. Саҳобалардан Зарр ибн Ҳубайш (р.а.) ўз қавмини лайлат ул-қадрда ибодат қилишга чақираётганини эшитиб, у ўша кечада ибодат қилишдан ҳаммани ман қилиб қўйганини муҳаддис Абдурраззоқ ривоят қилиб қолдирган  (<span id="manba">4/253</span>). Пайғамбаримиз соллаллоҳу алайҳи ва саллам лайлат ул-қадрнинг фазилатини бу тариқа ифодалаб, тарғиб қилганлар:</p>
<p id="ia">وَمَنْ قَامَ لَيْلَةَ الْقَدْرِ إِيمَانًا وَاحْتِسَابًا؛ غُفِرَ لَهُ مَا تَقَدَّمَ مِنْ ذَنْبِه</p>
<p id="i">“Кимки лайлат ул-қадрда имон ва ишонч билан қоим бўлса, ўтган гуноҳлари кечирилади!” (<span id="manba">Бухорий, 1/35; Муслим, 1/760; Термизий, 3/683; Насоий, 2/2503; Абу Довуд, 1/1372; Доримий, 2/1830; Аҳмад, 2/7278; Байҳақий, 4/8306; Ибн Ҳиббон, 6/2543; Ибн Хузайма, 1/1894; Табризий, “Мишкот ал-масобеҳ”, 1/1958</span>).</p>
<p id="i">Демак, унинг Пайғамбар алайҳиссаломнинг ўзлари ва саҳобалари тарғиб қилиб турган лайлат ул-қадрда жамоа бўлиб ибодат қилишдан одамларни ман қилиб қўйишга нима ҳаққи бор эди?!</p>
<p id="i">Ибн Ҳажар ал-Асқалоний (р.ҳ.) айтишича, лайлат ул-қадрнинг қайси кечада бўлиши борасида олимлар ва одамлар орасида ҳар хил фикрлар бор, албатта. Лекин, Ҳажжожи золимдан бошқа ҳеч ким уни асли йўқ, деб даъво қилган эмас. Кейинчалик ушбу фикрни, афсуски, шиалар маҳкам ушлаганлар (<span id="manba">4/309</span>).</p>
<p id="i">Мусулмонларнинг энг муқаддас учта масжиддан бири Байтулмуқаддас ҳисобланади. Ҳажжожи золим унинг барча эшикларини ёптириб, фақат ўзининг эшигини қолдирган эди (<span id="manba">“Вафаёт ал-аъён”, 1/234-235</span>).</p>
<p id="i">Мадинага кетаётганда, Ҳажжожи золим Басра аҳлига: “Мен Мадинага кетаётирман. Ўғлимни ўзимнинг ўрнимга қўйиб кетаман. Бироқ, Расулуллоҳ соллаллоҳу алайҳи ва саллам Мадинадан кетганларида ансорларга васият қилганларидан бошқа нарсани сизларга васият қиламан. Ул зот яхшиларга ёрдам бериш, ёмонларнинг ёмонлигини кечиришни айтган эдилар. Мен эса яхшиликларингизни қабул қилмасликни, ёмонликларингизни ўтиб юбормасликни айтиб кетаман”, деб хутба ўқиган. Унинг Расулуллоҳ соллаллоҳу алайҳи ва салламнинг суннатларига очиқдан-очиқ қарши чиқишига ва буни фахр қилиб ҳамманинг олдида айтишга нима ҳаққи бор эди?!</p>
<p id="i">Тобеъинларнинг буюкларидан Иброҳим ан-Нахаъий (р.ҳ.) умр бўйи Ҳажжожи золимдан яшириниб юришга мажбур бўлди, Абу Савр (р.ҳ.) эса ўзини жинниликка солиб юрди.</p>
<p id="i">Ҳажжожи золим Абдуллоҳ ибн аз-Зубайр (р.а.)ни ўлдирди. Абдуллоҳ ибн аз-Зубайр (р.а.)нинг кимлигини биласизми? У Пайғамбаримиз соллаллоҳу алайҳи ва салламнинг яқин қариндоши, ҳижратнинг илк даврида Мадинада биринчи туғилган саҳоба, кўриниши ва гап-сўзларида энг буюк саҳоба Абу Бакр ас-Сиддиқ разийаллоҳу анҳуга ўхшаб кетадиган, Ҳазрати Усмон разийаллоҳу анҳу давридан бошлаб ислом дунёсининг бир қанча ўлкаларига ҳоким бўлиб, адолатли ҳукм юритган, илк бор думалоқ “Ла илоҳа иллаллоҳ” ёзувли танглар зарб қилдирган, роппа-роса ўттиз-учта ҳадисни ривоят қилган марди майдон саҳобадир. У туғилган пайтда Мадинага кўчиб борган муҳожир саҳобалар байрам қилишган, Расулуллоҳ соллаллоҳу алайҳи ва саллам қучоқларига олиб, ўзлари азон айтиб ном қўйганлар, хурмо чайнаб оғзига тупурганлар, унга Абдуллоҳ деб исм қўйганлар, куниясини ҳам ўзлари Абу Бакр деб атаганлар. Пайғамбар алайҳиссаломнинг муборак оғиз сувлари илк бор мана шу Абдуллоҳ ибн аз-Зубайр (р.а.)га тушган. Халифа Муовия разийаллоҳу анҳу вафот этганидан сўнг жам саҳоба ва тобеъинлар, ўша даврдаги бутун дунё мусулмон ўлкалари унга байъат қилганлар ва жами уламолар иттифоғи ила халифа қилиб кўтарилган. Мусулмонлар саккиз йил унинг бошлигида ҳаж қилганлар. Кейинги давр уламолари ҳам унинг халифалиги адолатли бўлганлигини таъкидлаганлар, кейинчалик Имом Молик раҳимаҳуллоҳ: “Умавий Абдумалик ибн Марвон ва унинг ўғлидан кўра Абдуллоҳ ибн аз-Зубайр (р.а.) халифаликка ҳақдор эди!”, деган (<span id="manba">ал-Истиъоб фий маърифат ал-асҳоб.</span>).</p>
<p id="i">Ҳажжожи золим Маккани роппа-роса олти ой қамал қилиб турганидан сўнг Абдуллоҳ ибн аз-Зубайр (р.а.)ни ўлдириш учун мелодий 692 йили ноябрь ойида Каъбатуллоҳ жойлашган Масжиди ҳаромни ўраб олади. Унинг одамлари Масжиди ҳаромнинг барча эшикларидан ёпирилиб кириб, Абдуллоҳ ибн аз-Зубайр (р.а.)ни 240 (икки юз қирқ) нафар одами билан чопиб ташлайдилар. Масжиди ҳаром қонга тўлади, ҳатто ўша пайтда эшиги паст қилинган ва очиқ турган Каъбанинг ичига ҳам мусулмонларнинг ноҳақ оқизилган қонлари сизиб киради. </p>
<p id="i">Макканинг ўша даврдаги ҳокими, Пайғамбар алайҳиссалом даврларида туғилган Абдуллоҳ ибн Сафвон (р.а.)нинг калласини олиб, Ҳажжожи золим Шомга жўнатди. </p>
<p id="i">Ҳажжожи золим Масжиди ҳаромнинг ташқарисида Абдуллоҳ ибн аз-Зубайр (р.а.) ва Абдуллоҳ ибн Сафвон (р.а.)нинг жасадларини бир неча кун остириб қўяди, сўнг ҳаммасини олиб бориб, Мадинада айнан Пайғамбаримиз соллаллоҳу алайҳи ва салламнинг Масжидлари олдида остириб қўяди, сўнг ҳаммасининг бошларини Шомга юборади.</p>
<p id="i">Бу зулму ситамларни кўрган Макка аҳли дод-вой солиб йиғлайдилар, мотам тутадилар. Ҳажжож эса Каъба қаршисига минбар тикиб, унга ўтириб олиб, уялмай-нетмай: “Одам алайҳиссаломни Аллоҳ таоло ўзи яратди, уни мукаррам қилди, фаришталарни унга сажда қилдирди, сажда қилмагани сабабли шайтонни абадулабад лаин қилди. Шунчалик улуғлиги билан ҳам унинг озгина, кичкинагина гуноҳи – ман қилинган мевани еб қўйгани сабабли жаннатдан бадарға қилди. Тўғри, сизлар ўйлаганчалик Абдуллоҳ ибн аз-Зубайр буюк одамдир, у Каъбани янгидан қургандир. Лекин унинг улуғлиги Одам алайҳиссалом олдида ҳечдир, Каъба эса жаннат қаршисида ҳеч нарса. Абдуллоҳ ибн аз-Зубайр минг карра шунга лойиқ. Аллоҳни зикр қилаверинглар!”, деб хутба ўқиди.</p>
<p id="i">Абдуллоҳ ибн аз-Зубайр (р.а.)нинг тарихда қолиб кетган яна бир иши Расулуллоҳ соллаллоҳу алайҳи ва саллам орзу қилган, лекин амалга ошира олмай кетган бир ишини амалга оширгани эди. Маълумки, исломдан аввал қурайшликлар ҳалол мол-дунёларини сарфлаб, Каъбани қайта қурган, лекин маблағ етмай қолгани боис Иброҳим алайҳиссалом қурган пойдеворнинг охиригача етказа олмай, Ҳижр-Ҳатим деган жойни ташлаб кетган эдилар. Шу тариқа аслида Каъбанинг ичидан бўлган Ҳижр-Ҳатим унинг ташқарисида қолиб кетган. Бу ҳақида Ойша онамиз разийаллоҳу анҳо билан Пайғамбаримиз соллаллоҳу алайҳи ва саллам билан гаплашганида, “Уни қайта қурмайсизми?” деганида, ул зоти шариф: “Қавмингнинг куфрга яқин (жоҳилият) даври бор!”, дея қайта тиклашни қила олмаслик сабабини тушунтирган ҳамда Каъбани Иброҳим алайҳиссалом пойдевори асосида ерга ёпиштириб қайта тиклаш ва ғарб-у шарқдан иккита эшик очишни айтган эдилар (<span id="manba">Бухорий, 2/1583; Муслим, 2/1333; Насоий, 2/3883; Аҳмад, 6/24871; Байҳақий, 5/9025; Ибн Ҳиббон, 9/3815-3816; Ибн Хузайма, 4/2726</span>).</p>
<p id="i">Абдуллоҳ ибн аз-Зубайр (р.а.) халифа бўлиб турганларида Пайғамбаримиз алайҳиссаломнинг ана шу орзуларини амалга оширади, Каъбани қайта ердан тиклаййди, унга Ҳижр-Ҳатимни киритади, шарқ ва ғарбдан эшик очтиради. Бироқ, Ҳажжож золим Абдуллоҳ ибн аз-Зубайр (р.а.)ни ўлдириб юборгандан сўнг Каъбани бузиб, яна асл ҳолига келтириб қўяди. Улуғ саҳоба Абдуллоҳ ибн Аббос (р.а.): “Агар мен Абдуллоҳ ибн аз-Зубайр (р.а.) каби волий бўлганимда, Ҳижрнинг ҳаммасини Каъбага қўшган бўлардим!”, деган экан (<span id="manba">Муснад Исҳоқ ибн Роҳвайҳ, 2/488</span>).</p>
<p id="i">Тобеъинларнинг улуғларидан Иброҳим ибн Талҳа (р.а.) ҳозирда кўпчилик биладиган, кўп такрорланадиган қуйидаги ҳадиси шарифни ривоят қилган:</p>
<p id="ia">كلكم راع و كلكم مسئول عن رعيّته</p>
<p id="i">“Сизларнинг ҳаммангиз чўпон (раҳбар)сизлар. Ҳар бирингиз ўзингизнинг қўл остидагиларга масъулдир!”  (<span id="manba">Бухорий, 2/893; Муслим, 3/1829; Термизий, 4/1705; Абу Довуд, 3/2930; Аҳмад, 2/4495; Байҳақий, 6/12466; Ибн Ҳиббон, 10/4489; Табароний, 1/1556; Табризий, “Мишкот ал-масобеҳ”, 2/3685</span>).</p>
<p id="i">Ушбу ҳадисни айтар экан, Ҳажжож унга: “Эй, Аллоҳнинг душмани! Ёлғон айтмоқдасан, сен ёлғончисан!”, деб уни ҳибс қилиб, дарра уриб хўрлаган.</p>
<p id="i">Қайсидир шаҳарга келган вақтда унинг ҳокими Ҳажжожга: “Сиз улуғ шарафли ва мартабали инсонсиз, динингиз ҳам улуғдир. Бироқ, биз сизнинг мартабангизга лойиқ сарой қура билмадик, сизнинг ҳурматингизни жойига қўёлмадик. Бизни кечиринг, сизга ҳафтасига беш юз минг дирҳамдан бериб турамиз”, деб узр айтади. Ҳажжож эса қутириб, ғазабга минади ва унинг оёқ-қўлини чоптириб, эшакка миндириб бозор айлантиради. Маккага келганида эса тобеъинлардан Урва ибн Масъуд (р.ҳ.) унга унинг мартабасига лойиқ дастурхон туза олмаганликлари учун Макка аҳолиси номидан узр айтади. Шунда, Ҳажжож унинг хотинини мажбуран талоқ қилдириб, оиласини барбод қилган.</p>
<p id="i">Ҳажжожи золимнинг бунга ўхшаш зулму ситамлари жуда кўп, уларни тарих китобларидан ўқиб билиш мумкин. У ҳақиқатдан ҳам золим эди, фаолияти тамоман зулмдан иборат эди. Лекин, диққат ва эътибор беринг, доим буни эсингизда сақлаб қолинг: Ҳажжожи золим даврида яшаган саҳобалар, тобеъинлар ва табъа тобеъинлар ҳеч қачон ватанни ташлаб ҳижрат қилиш кераклигини айтган эмаслар, юртни портлатиб, унга қарши жиҳод қилиш керак, деган эмаслар!</p>
<p id="i">Унинг даврида саҳобаи киромлардан Абдуллоҳ ибн Умар (р.а.), Анас ибн Молик (р.а.) ва бошқа саҳобаи киромлар бор эди. Шундай бўлса-да, унинг билан бирга саҳобалар ва тобеинлар ҳаж қилаверганлар, бирга намоз ўқийверганлар:</p>
<p id="i">Ҳажжожи золим намозларни кечиктириб ўқир эди, ҳеч ким ундан олдин намоз ўқишга журъат қила олмасди. Имом Муслим: كان الحجاج يؤخر الصلوات – “Ҳажжож намозларни кечиктириб ўқитар эди”, деб ривоят қилган. Буни саҳоба Жобир ибн Абдуллоҳ (р.а.) ўзи гувоҳ бўлгани учун нақл қилиб берган (<span id="manba">Муслим, 1/646</span>).</p>
<p id="i">Яна, Абдуллоҳ ибн Умар (р.а.) Ҳажжожи золим билан бирга ҳаж қилгани “Саҳиҳи Бухорий”да ўз аксини топган (<span id="manba">Бухорий, 1/966-967</span>). Унинг золимлиги шу даражага етганки, ана шу ҳажнинг ўзидаёқ буюк саҳобани жисмонан йўқ қилишга ҳаракат қилган, Ибн Умар (р.а.) оёғидан яраланиб, заҳарланган.</p>
<p id="i">Яна, мана шу саҳоба Абдуллоҳ ибн Умар (р.а.) ўз уйида Ҳажжожи золимни меҳмон қилган, унинг имомлигида намоз ўқиганлиги ривоятлар орқали етиб келган (Байҳақий, “ас-Сунан ас-суғро”, 1/500; Ибн Абу Шайба, 3/13983). “Фатҳ ал-Борий”да айтилишича, Ҳажжожи золим намозларни жуда кечиктириб, ўтказиб ҳам юборар, у билан бирга юрган Ибн Умар (р.а.) ҳам ўтказиб кечиктириб юборишга мажбур бўлиб қолар эди. Яна шу ерда келишича, Ҳажжож жумъани жуда кечиктирар, аср бўлиб қолар, хутбани шу даражада чўзар эдики, Саид ибн Жубайр (р.ҳ.), Абу-л-Бухтарий (р.ҳ.) ва саҳобаи киромлар жимгина қулоқ солиб ўтиришаверарди. Саҳоба Анас ибн Молик (р.а.) эса пешинни ва асрни уйларида ўқиб бўлиб, Ҳажжожнинг жумъасига чиқар эди  (<span id="manba">Ибн Ражаб ал-Ҳанбалий. Китоб ал-иймон мин Фатҳ ал-Борий // ал-Мактабат аш-шомила. Исдори солис, 2006. – Б. 6/270-271</span>).</p>
<p id="i">Яна, буюк саҳоба Анас ибн Молик (р.а.) олдига Ҳажжожи золимдан шикоят қилиб келганларга эса бундай насиҳат қилганини Имом ал-Бухорий (р.ҳ.) ўзининг саҳиҳ ҳадислар тўпламида ривоят қилиб қолдирган:</p>
<p id="ia"> اصبروا، فإنه لا يأتى عليكم زمان الا الذى بعده شرّ منه حتى تلقوا ربّكم سمعته من نبيّكم صلى الله عليه و سلم</p>
<p id="i">“Сабр қилинглар! Чунки, сизларга ундан кейин ундан ҳам батарроғи келадиган бир замон келади. Ҳатто раббингизга йўлиқасизлар. Буни мен пайғамбарингиз соллаллоҳу алайҳи ва салламдан эшитганман!” (<span id="manba">Бухорий, 4/7068</span>).</p>
<p id="i">Яна мана шу Анас ибн Молик (р.а.) Ҳажжожи золимнинг саволларига жавоб берар, илмдан бирор нарсани ундан яшириб ўтирмасди. Унинг зулм, шиддат, уқубат кўрган одамлар ҳақидаги сўровларига ҳам жавоб берарди. Жумладан, Имом ал-Бухорий (р.ҳ.) нақл қилишича, у Ҳажжожи золимга “Урайналиклар ҳадиси”ни айтиб берган. Мадинага келган бир тўда одамлар касал бўлиб қолганлари сабабли Расулуллоҳ соллаллоҳу алайҳи ва саллам уларни туя сутларидан ичиб, шифо топсинлар, деган мақсадда чўпонлар олдига жўнатади. Бироқ, улар хиёнат қиладилар, чўпонларни ўлдириб, подани ҳайдаб кетадилар. Кейинчалик қўлга тушганларида, Расулуллоҳ соллаллоҳу алайҳи ва саллам уларнинг қўл-оёқларини чопдиради, ибрат учун иссиқ дарага ташлаб қўйдиради. Уларнинг ерга судралиб юрганларини одамлар кўрган. Шуни Анас ибн Молик (р.а.) Ҳажжожи золимга айтиб беради, золим эса: “Эй, шунақами?! Яна нима қилганлар?” дея сўраб-сўраб олиб, хиёнат, ўғирлик, қатл қилишнинг нақадар оғир гуноҳ эканлигидан ибрат олмасдан, ўлдириш усулларини ўргана бошлайди. Кейинчалик бу воқеани эшитган Ҳасан Басрий (р.ҳ.): “Қанийди, уни бунга гапириб бермаганида эди!”, деб қайғурганди  (<span id="manba">Бухорий, 3/5658</span>).</p>
<p id="i">Ибн Ҳажар ал-Асқалоний (р.ҳ.) “Фатҳ ал-Борий”да Анас ибн Молик (р.а.)нинг: “Ҳажжожга айтиб берган ана шу ҳадисга афсуслангандек бирор нарсага афсусланган эмасман!”, деганлигини ҳам зикр қилган  (<span id="manba">10/149</span>).</p>
<p id="i">Саҳобалар ва тобеинлар Ҳажжожи золимнинг зулми-ситами ва юқорида айтиб ўтилган қилмишлари учун уни кофирга ва дўзахийга чиқармаганлар, унга ҳадис айтиб берган, уни уйида меҳмон қилиб, орқасида намоз ўқиган Абдуллоҳ ибн Умар (р.а.), Анас ибн Молик (р.а.) кабиларни ҳеч ким айблаган эмас! Имом ал-Лолкоий (р.ҳ.) ўзининг “Шарҳ усули эътиқод аҳл ас-сунна ва-л-жамоа” асарида ривоят қилишича, Суфён ас-Саврий (р.ҳ.)дан: “Ҳажжожни дўзахийлигига гувоҳлик берасанми?” деб сўрашганида, у “Йўқ, ахир улар тавҳидга иқрор бўлганлар-ку!”, дея жавоб қайтарган (<span id="manba">6/1150</span>). Яъни, унинг ҳам “ЛА ИЛОҲА ИЛЛАЛЛОҲ!”, деганини ҳамма эшитган-ку?!</p>
<p id="i">Уммати исломнинг энг буюк зотларидан бири Ҳасан ал-Басрий (р.ҳ.) Ҳажжожи золимнинг ўлим касаллигида ётганида кўргани борган, уни ўзи дафн қилган, қабри устига сувлар сепиб қўйган.</p>
<p id="i">Саҳобалар ва тобеинлар Ҳажжожи золимнинг зулми деб ўз юртларини ташлаб кўчиб кетмаганлар, ҳижратни фарз деб ҳаммага овоза қилмаганлар. Билакс, Салама ибн ал-Акваъ (р.а.) каби саҳобалар биёбонда яшаб юрган жойларини ташлаб, Мадинага қайтиб келганлар (<span id="manba">Бухорий, 5/7087; Муслим, 2/1862</span>). Чунки, у Расулуллоҳ соллаллоҳу алайҳи ва салламнинг шахсан ўзларидан рухсат олиб, биёбонда яшаш учун кўчиб кетган эди. Ўша ерда оила қуриб, бола-чақа орттирганди. Унинг қайтиб келганини кўриб, Расулуллоҳ соллаллоҳу алайҳи ва салламнинг рухсатларидан воз кечиб қайтиб келган, деган гумон билан Ҳажжожи золим унга: “Сен орқангга қайтиб, ҳали, муртад бўлдингми?!” дея дўқ урганди. Ҳадисшунослар Ибн ал-Асир (р.ҳ.) ва Ибн Ҳажар (р.ҳ.) айтишларича, Ҳажжожнинг буюк бир саҳобага ҳе йўқ, бе йўқ, “муртад бўлдингми?!” де дўқ уриб, уни ўлдиришга чоғлангани унинг зулм-ситами ҳаддан ошганини билдиради.</p>
<p id="i">Саҳоба ва тобеинлардан ҳеч ким Ҳажжожи золимнинг ана шу хилдаги ишлари туфайли кофир деб ҳукм қилмаганлар, унинг шунчалик зулми-ситами сабабли ўз Ватанларини ташлаб, ҳижрат қилиш фарз бўлди, дея фатво чиқармаганлар. Эътибор беринг, агар бу ишга озгинагина далил бўлганида эди, саҳоба ва тобеинлардан бўлган ушбу зотлар ҳақни яшириб ўтирмасдилар, дарҳол айтиб одамларни огоҳлантирган бўлардилар. Бироқ, бу иш улардан содир бўлмади. Дарвоқеъ, бугунги кундаги бутун дунёдаги мусулмон ўлкаларининг давлат раҳбарлари ва ҳукумат одамлари Ҳажжождан кўра золимроқ эмас! Булар Ҳажжожга ўхшаб Масжиди ҳаромни қонга тўлдирмаган, булар Каъбани бузган эмаслар, булар саҳобаларни ўлдириб юборган эмаслар, булар тобеъинларни хорлаган эмаслар... Демак, зулму-ситам ҳижратга сабаб бўла олмас экан, раҳбарнинг зулму-ситами уни кофир дейишга сабаб бўла олмас экан, зулму ситам сабабли юртга ва Ватанга қурол билан бош кўтариб чиқилмас экан! Буни англаш зарур, бу ҳақиқатга бўйинсунмоқ даркор!</p>
<p id="i">Имом Муслим (р.ҳ.)нинг саҳиҳ ҳадислар тўпламида бир саҳиҳ ҳадис мавжуд. Унга эътибор беришингизни сўрайман ва инсоф билан яшаб, ҳаёт кечиришингизни илтимос қиламан. Таъна қилувчиларнинг таъналарига, фитна қўзғатувчиларнинг фитналарига алданиб қолмасдан, келинг, мана бу ҳадиси шарифга эътибор қаратинг:</p>
<p id="i">Саҳобалардан Ҳузайфа ибн ал-Ямоний (р.а.) Пайғамбаримиз соллаллоҳу алайҳи ва салламнинг “сирлари соҳиби”дир, бу зот ул зоти шарифнинг сирдоши сифати алоҳида қадрланади. Ана шу саҳоба Расулуллоҳ соллаллоҳу алайҳи ва салламдан: “Эй, Расулуллоҳ! Биз бир оддий башармиз. Аллоҳ бизга яхшилик қилди, шу яхшиликнинг ичидамиз. Ана шу яхшиликдан кейин ёмонлик ҳам келадими?”, деб сўраган. Пайғамбаримиз алайҳиссалом: “Ҳа!”, деб жавоб берганлар. Яна Ҳузайфа (р.а.): “Мана шу ёмонликдан кейин ҳам яхшилик келадими?” деб сўрайди. Пайғамбаримиз алайҳиссалом бунга ҳам: “Ҳа!”, деб жавоб берадилар. Учинчи марта Ҳузайфа (р.а.): “Ана шу яхшиликдан кейин ҳам ёмонлик келадими?”, деб сўраган. Пайғамбаримиз алайҳиссалом бунга ҳам: “Ҳа!”, деб жавоб берадилар. Шунда Ҳузайфа (р.а.) бу қандай бўлишини сўраган. Расулуллоҳ соллаллоҳу алайҳи ва саллам бундай деганлар:</p>
<p id="ia">يكون بعدى ائمة لا يهتدون بهداى و لا يستنون بسنتى و سيقوم فيهم رجال قلوبهم قلوب الشياطين فى جثمان إنس</p>
<p id="i">“Мендан кейин имомлар менинг йўлимда юрмайдилар, менинг суннатимни қилмайдилар. Уларнинг орасида инсон жуссасидаги шайтоний қалбли кишилар бўлади”. </p>
<p id="i">Шунда Ҳузайфа (р.а.): “Агар ўша даврда мен бўлсам, нима қилай?” деб сўрайди. Расулуллоҳ соллаллоҳу алайҳи ва саллам унга бундай деб буюрадилар:</p>
<p id="ia">تسمع و تطيع للأمير و إن ضرب ظهرك و أخذ مالك فاسمع و أطع</p>
<p id="i">“Амирингни эшитасан, унга итоат қиласан! Агар орқангга урса ҳам, мол-дунёнгни олиб қўйса ҳам, эшитгин ва итоат қилгин!” (<span id="manba">Муслим, 3/1847; Байҳақий, 8/16394; Ҳоким, 8/8533</span>).</p>
<p id="i">Мазкур ҳадисда давлат раҳбари назарда тутилган бўлиб, кўриб турганингиздек, халифа айтилган эмас. Худди мана шу ҳадисни энг буюк муҳаддис, китоби Қуръони каримдан сўнг башариятнинг энг тўғри асари деб тан олинган юртдошимиз Имом ал-Бухорий (р.ҳ.) ҳам ривоят қилган. Унда Расулуллоҳ соллаллоҳу алайҳи ва саллам бундай деганлар: دُعاة الى ابواب جهنّم مَنْ أجابهم اليها قذفوه فيها – “Жаҳаннам эшигига чақирувчи даъватчилар бўлади, ким уларга жавоб бериб, олдига борса, жаҳаннамга тушади”. Ҳузайфа (р.а.): “Уларнинг сифатларини бизга айтиб беринг”, деганида, Расулуллоҳ (с.а.в.): “Уларнинг терилари бизникига ўхшайди, бизнинг тилларимизда гаплашади”, деб жавоб берганлар. Яъни, улар ҳам араб, ўзбек ва ҳоказо мусулмонлардан иборат, тиллари ҳам бизникига ўхшаш даъватчилар. </p>
<p id="i">Ана шунда Ҳузайфа (р.а.): “Агар ўша даврда мен бўлсам, нима қилай?” деб сўрайди. Расулуллоҳ соллаллоҳу алайҳи ва саллам унга бундай деб буюрадилар: تلزم جماعة المسلمين و إمامهم – “Мусулмонлар жамиятини ва уларнинг имомини лозим тутасан!”. Яъни, доимий келаётган, кўпчилик мусулмонлар эргашаётган имомларга эргашиб, мўъмин-мусулмонлар жамиятини ўзингга лозим тутиб қоласан. Шу ерда ҳижратга чақириб, жиҳодга даъват қилаётганлар: “Биз ҳам мусулмонлар жамоатимиз, бизнинг ҳам имомларимиз бор!”, дея сизни чалғитиши турган гап. Бироқ, сиз унга жамоатдан мурод мусулмонларнинг кўпчилигини ташкил қиладиган жамият эканини айтинг ва бунга мана бу ҳадисни далил келтиринг:</p>
<p id="i">يد الله على الجماعة فاتبعوا السواد الأعظم</p>
<p id="i">“Аллоҳнинг қудрати ва нусрати жамоат тепасидадир. Бас, саводи аъзамга (яъни, улуғ жамоага) эргашинг!”  (<span id="manba">Ҳоким, 1/391</span>).</p>
<p id="i">Пайғамбаримиз соллаллоҳу алайҳи ва саллам: عليكم بالسواد الأعظم – “Саводи аъзамни лозим тутинг!”, деганлар. Бу ҳадиснинг ровийларини “Мажмаъ аз-завоид”да ишончли дейилган (<span id="manba">5/9097</span>).</p>
<p id="i">Саҳобаи киромлар “саводи аъзам”нинг кимлигини сўраганлар. Расулуллоҳ соллаллоҳу алайҳи ва салламнинг жавобларига қаранг:</p>
<p id="ia">من كان على ما أنا عليه و اصحابى من لم يمار فى دين الله و من لم يكفر أحدا من اهل التوحيد بذنب غفر له</p>
<p id="i">“Улар мен ва саҳобаларим тепасида бўлган эътиқоддаги кимсалардир. Ким Аллоҳнинг дини борасида тортишмаса, тавҳид аҳлидан бўлган кимсани мағфират сўралган гуноҳ сабабли кофирга чиқармаса – ана ўшалардир!”  (<span id="manba">Табароний, 8/7659</span>).</p>
<p id="i">Ана шу жойда Расулуллоҳ соллаллоҳу алайҳи ва саллам исломнинг ғариб бўлиб бошлангани, яна ғариб бўлиб қолишини айтиб, ғарибларни мақтаганлар. Саҳобалар ғариблар кимлар эканини сўраганларида, бундай деганлар: “Улар одамлар фасодга учраганида бузулмаганлар, Аллоҳнинг динида тортишмаганлар, тавҳид аҳлидан бирортасини гуноҳ сабабли кофирга чиқармаганлардир!”  (<span id="manba">Табароний, 8/7659</span>).</p>
<p id="i">Ҳа, ўзларидан бошқа ҳаммани кофирга чиқараётган ИШИД, ТОЛИБОН ва шуларга ўхшаш бошқа фирқалар саводи аъзам эмаслар! Ана шунинг учун ҳам саҳоба Абу Умома ал-Боҳилий (р.а.) юқоридаги ҳадисни айта туриб: السمع و الطاعة خير من الفُرقة و المعصية – “Эшитиш ва итоат қилиш фирқаланиш ва бўйсинмасликдан кўра яхшироқдир!”, деганлар. Шунда уни эшитиб ўтирганлар: “Сиз бу гапни ўзингизча айтдингизми ёки Пайғамбар алайҳиссаломдан эшитиб айтдингизми”, деб сўраганлар. Абу Умома ал-Боҳилий (р.а.): “Буни мен Расулуллоҳ соллаллоҳу алайҳи ва салламдан бир неча марта эшитганман!”, деб гапини етти марта такрорлаган эканлар (<span id="manba">Ибн Абу Шайба, 15/39047</span>).</p>
<p id="i">Бу ерда улар мусулмонларнинг ҳамжамиятидан ажралиб, бир тўда фирқа гуруҳлар бўлишини ва улардан мутлақо узоқ бўлишини Расулуллоҳ соллаллоҳу алайҳи ва саллам Имом Бухорий (р.ҳ.) ривоят қилган мана шу ҳадисларининг ўзларида айтиб ўтганлар. Ҳузайфа (р.а.) мусулмонлар жамиятини ҳам, уларнинг имомини ҳам топа олмай қолинадиган бўлса, нима қилиш кераклигини сўраган. Шунда Расулуллоҳ соллаллоҳу алайҳи ва саллам бундай деганлар, эътибор беринг:</p>
<p id="ia">فاعتزل تلك الفرق كلّها و لو ان تعض بأصل شجرة حتى يدركك الموت و أنت على ذلك</p>
<p id="i">“Бу фирқаларнинг барчасидан узоқ бўл, гарчи сен шу ҳолатнинг устида бўлиб қолиб, дарахтнинг илдизини чайнаб юриб ўлиб кетадиган бўлсанг ҳам!” (<span id="manba">Бухорий, 4/3606</span>).</p>
<p id="i">Расулуллоҳ соллаллоҳу алайҳи ва салламнинг “Бу фирқалардан узоқ бўл”, дейишларидан шуни тушунса бўладики, агар ушбу бутун дунё мусулмонларига нисбатан озчиликни ташкил қиладиган фирқаларга, айтишимиз мумкинки, ИШИДми, ТОЛИБОНми, ЎИҲми қандай тўда бўлмасин, уларга билмасдан аралашиб ва қўшилиб қолиб, мусулмонларнинг жамиятига ва имомларига қайтиш имкони бўлмай қолса, (буни биз Пайғамбаримиз алайҳиссаломнинг: و انت على ذلك – “Сен шу ҳолатнинг устида бўлиб қолсанг”, жумласидан билиб оламиз), ушбу фирқалардан қочиб кетиб, тоғу тошлар орасида яшириниб юриб, дов-дарахтларнинг илдизини еб бўлса ҳам қочиб кетишга уруниш лозимлигини англатади. Фирқалардан узоқда бўлиш ана шу даражада лозим экан!</p>
<p id="title">ХУЛОСА</p>
<p id="i">Бугунги кунда одамларни алдов йўли билан, озод ва обод ўлкаларни қўйиб, оиласи, бола-чақаси ва ота-онаси билан биргаликда тинчлик ва тотувликда яшаб келаётган мусулмонларни ўзларининг катта шаҳар ва обод қишлоқларини ташлаб кетишга, қайсидир тоғ-у тошлардаги лагерларига, жангу жадаллар гирдобидаги жойларига ҳижрат қилишга чақираётган ватангадолар, ана шу тинчликда ва тотувликда яшаб келаётган мусулмонларнинг озод ва обод ўлкаларини уруш майдонларига айлантиришни кўзлаб, жиҳод қилишга чорлаётган ватанфурушларнинг бу гап-сўзларига асос сўрасангиз, “зулму ситамларга қандай чидаш мумкин”, дея сафсата сотишларини эшитишингиз аниқ. Уларнинг бу гапларига алданиб қолмай, мазкур мақолада келтирилган, Ҳажжожи золим давридаги зулму ситамларга бардош берган, тинчлик ва тотувликни тарғиб қилган саҳоба ва тобеъинларни эсланг ва ана шу сабр-бардошли саҳоба ва тобеъинларга эргашинг. Озод ва обод юртингизда тинч ва тотув яшайверинг. Шунда дунё ва охиратда барака топасиз!</p>
</body>
</html>