<p id="title">TERROR – ISLOMGA YoT G`OYA</p>
<p id="i">Terrorizm beqarorlik keltirib chiqarish orqali davlat hokimiyatini egallashdir. Qohiradagi arab tili akademiyasi tomonidan “terroristlik”ni “Siyosiy maqsadlarda zulm va buzg`unchilik yo`lini tutuvchilarga qo`llaniladigan sifat” deb tarif berilgan.</p>
<p id="i">Terrorchi jamoalar musulmon mamlakatlarida ommaviy bo`la olmagani uchun aholining nomidan harakat qilish taassurotini uyg`otish maqsadida diniy shiorlardan niqob sifatida foydalandilar. O`z maqsadlari yo`lida kurashning terrordan boshqa yo`lini rad etishdi. Ular jangariligi va yuqori darajada ijtimoiy xavfliligi bilan ajralib turadi. Bu yo`lda o`z jonlarini qurbon qilishga ham tayyor turishadi.</p>
<p id="i">Hozirgi kunda insonlarning tinch va osoyishta hayoti hamda xotirjamligiga rahna solib turuvchi terrorchilik harakatlari bazi yerlarda uchrab turibdi. Terrorchilarning tutgan yo`llari har-xil bo`lsada qilayotgan ishlari bir xil, ya`ni, odamlarning tinch turmush tarzini izdan chiqarib, qo`rquv ostida yashashga majburlashdir. Dunyo tcivilizatciyasi rivojlanishi, shuningdek, yangi texnik vositalardan foydalanib, kun sayin o`zining qabih, dahshatli kurash usullarini kuchaytirib bormoqdalar.</p>
<p id="i">Terrorizmning xunuk okibatlaridan eng achinarlisi shuki, butun dunyoni tinchlik va mehribonlikka, odamlarni rahm-shafqat va adolatli bo`lishga buyuradigan islom dinining pok nomini bulg`ab, unga zid bo`lgan buzg`unchiliklarni «islom niqobi» ostida amalga oshirilishidir. «Islom» va «Terror» so`zlarini yonma-yon ishlatilishi mumkin emas. Samoviy dinlarning birontasi zo`ravonlikni, zulmni oqlamaydi va qo`llab-quvvatlamaydi. Oyati karimada</p>
<p id="ia">مَنْ قَتَلَ نَفْسًا بِغَيْرِ نَفْسٍ أَوْ فَسَادٍ فِي الْأَرْضِ فَكَأَنَّمَا قَتَلَ النَّاسَ جَمِيعًا وَمَنْ أَحْيَاهَا فَكَأَنَّمَا أَحْيَا النَّاسَ جَمِيعًا وَلَقَدْ جَاءَتْهُمْ رُسُلُنَا بِالْبَيِّنَاتِ ثُمَّ إِنَّ كَثِيرًا مِنْهُمْ بَعْدَ ذَلِكَ فِي الْأَرْضِ لَمُسْرِفُونَ</p>
<p id="i">“Biror jonni o`ldirmagan yoki Yerda (buzg`unchilik va qaroqchilik kabi) fasod ishlarini qilmagan insonni o`ldirgan odam xuddi hamma odamlarni o`ldirgan kabidir. Unga hayot baxsh etgan (o`limdan qutqarib qolgan) odam esa barcha odamlarni tiriltirgan kabidir”. Rasullarimiz ularga (ilohiy) hujjatlarni keltirdilar. So`ngra ularning ko`pchiligi o`shandan keyin (ham) Yerda isrof qiluvchilardan bo`ldilar”  (<span id="manba">Moida: 32</span>).</p>
<p id="i">Imom Buxoriy rivoyat kilgan hadisda shunday deyiladi: «Qiyomat kuni birinchi savol noxaq to`kilgan qon to`g`risida bo`lur».</p>
<p id="i">Islom – sevgi, rahm-shafqat va tinchlik-osoyishtalikka chaqirib, iymon egalarini ayni mana shu sifatlar bilan sifatlanishini talab qiladi. Terror esa, yuqorida ta`kidlaganimizdek, islom talablariga zid odamlar o`rtasini buzish, notinchlik, parokandalik va bir-birlariga nisbatan zo`ravonlik qilish kabi sifatlarga undaydi.</p>
<p id="i">Terror o`z oldiga shafqatsizlik, qotillik va tinch aholi ustiga ko`plab kulfatlarni solishni maqsad qilib olgan. Ushbu maqsadlarni islom maqsadlariga teskari holda ekanini bilgan har qanday kishi, terrorchilik harakatlari islom va iymon taqozosidan uzoq harakatligini ko`radi. Zero, biz terror (odam o`ldirish, insonlarga zulm qilish) deb atagan harakatlarni islom ulkan gunoh deb belgilab qo`ygan. Quroni karimda shunday keladi:</p>
<p id="ia">وَإِذَا تَوَلَّى سَعَى فِي الْأَرْضِ لِيُفْسِدَ فِيهَا وَيُهْلِكَ الْحَرْثَ وَالنَّسْلَ وَاللَّهُ لَا يُحِبُّ الْفَسَاد</p>
<p id="i"><strong>“(Oldingizdan) ketganida yerda fitna-fasod, ekin va naslni halok qilish ishlari bilan yuradi. Alloh esa, fasodni (buzg`unchilikni) yoqtirmaydi”. </strong> (<span id="manba">Baqara: 205</span>).</p>
<p id="i">Parvardigorni irodasiga qarshi borib, begunoh odamlarni o`ldirgan va xo`rlagan kimsalar dunyo hayotida yutuqqa erishamiz deb o`ylasalar qattiq xato qilgan bo`ladilar. Zero, Qur`oni karim:</p>
<p id="ia">ِنَّ اللَّهَ لَا يُصْلِحُ عَمَلَ الْمُفْسِدِينَ</p>
<p id="i"><strong>“Alloh buzg`unchi kimsalarning ishini o`nglamaydi.”</strong> (<span id="manba">Yunus: 81</span>) deya ochiq e`lon qilib qo`ygan.</p>
<p id="i">Terrorning asl maqsadi Islom niqobi ostida obod yurtlarni buzish va tinch aholini sarosimaga solish ekanini xalqimiz to`g`ri tushunib yetgan. Shu sababli azal-azaldan diyorimizda turli diniy-siyosiy oqimlarga salbiy munosabatda bo`lib kelingan. Ularning yurtimizga kirib kelishi va aholi orasida yoyilishiga katta din ulamolari bilan bir qatorda oddiy xalq ham qattiq qarshilik ko`rsatgan. Bundan ajdodlarimiz muqaddas dinimizni chuqur va to`g`ri anglaganliklari va uning nozik jihatlariga bir tomonlama yondoshmaganliklari ma`lum bo`ladi.</p>
<p id="i">Lekin bugungi kunimizda turli chetdan kelgan, mutaassib guruhlarning yolg`on ig`volari va yot g`oyalariga aldanib qolayotgan yoshlarning uchrab turishi achinarli holatdir. Muqaddas islom dinimizning sof ta`limotlaridan bexabar yoshlarimiz islomga g`araz ko`zi bilan qarayotgan, uni dunyoga yomon otliq qilib ko`rsatishga harakat qilayotgan, bu yulda har qanday jirkanch va yolg`ondan tiyilmayotgan kishilarning asl yuzlarini tanimasdan ularga ergashmoqdalar. Ular yoshlarimiz ongiga musulmonlar yashaydigan yurtni boshqarib turgan hukumat va uning fuqarolari kofir, islom o`lkalarini kufr yurt, u erlarda terrorchilik harakatlarini amalga oshirish mumkin, islom diniga kirmagan kishilarni o`ldirish halol, din yo`lida senga hamfikr bo`lmagan har qanday insondan, xoh u ota-onang bo`lsa ham voz kechishing kerak, degan noto`g`ri g`oyalarni singdirishmoqda. Eng achinarlisi ushbu g`oyalarni go`yo islom ko`rsatmasi sifatida talqin qilinishi kuzatilyapti.</p>
<p id="i">Aslida Islom bag`rikenglik, kechirimlilik, muhtoj va yetimlarga yaxshilik qilib, mehr-muruvvat ko`rsatish, qariyalarni qadrlash, qarindoshlar bilan silai rahmni mustahkamlash, ota-onaga hurmat kabi ezgu ishlarni olg`a suradi. Dinimizda yaxshilik yo`liga chaqirish qay tarzda amalga oshirilishini Qur`oni karim oyatlari va Payg`ambarimiz (s.a.v.)ning sunnatlari quyidagicha belgilab qo`ygan:</p>
<p id="i">Alloh taolo Quroni karimda: <strong>«Robbingizning yo`liga hikmat va chiroyli nasihat bilan davat eting….»</strong>,- deb marhamat kiladi.</p>
<p id="i">Imom Buxoriy rivoyat qilgan hadisda Rasulullox (s.a.v.) shunday deydilar: «Din nasihatdir». </p>
<p id="i">Ya`ni, insonlar dinni bir-birlariga nasihat va samimiyat bilan tushuntirishidir.</p>
<p id="i">Bashariyat ichida kechirimlilik, rahmdillik, mehr-shavqat kabi islomiy fazilatlarni o`zida mujassam etgan buyuk zot – Payg`ambarimiz (s.a.v.) hayotlari davomida yuqoridagi gapimizga ko`plab tasdiqlarni ko`rishimiz mumkin. Makka fathi voqeasi esa bunga yaqqol misoldir. U zotga risolat kelganidan keyin atrofdagi odamlar dushmanlik nazari bilan qara boshlaydi. U kishi ularning aziyatidan Madinaga hijrat qiladilar. So`ngra kata kuch to`plab Makkani fath qiladilar. Shaharga kirishdan oldin Rasulullohga (s.a.v.) dushmanchilik qilgan kishilarga quyidagicha amr qiladilar:</p>
<p id="i">- Ulardan kim qurolini tashlasa o`ldirilmasin;</p>
<p id="i">- Kim Ka`ba ichiga kirsa o`ldirilmasin;</p>
<p id="i">- Kim Abu Sufyon uyiga kirsa o`ldirilmasin;</p>
<p id="i">- Kim o`z uyiga kirsa o`ldirilmasin;</p>
<p id="i">- Kim Hakim ibn Hizom uyiga kirsa o`ldirilmasin;</p>
<p id="i">- Qochganlar ortidan quvilmasin;</p>
<p id="i">- Yaradorlarga tegilmasin;</p>
<p id="i">- Asirlar o`ldirilmasin;</p>
<p id="i">Abu Sufyon Payg`ambarimiz (s.a.v.)ga ko`plab aziyatlar etkazgan, bir nechta g`azotlarda Nabiy (s.a.v.)ga qarshi urush olib borgan bo`lsa ham uni va uning uyidan boshpana topgan kishilarni avf etdilar.</p>
<p id="i">Payg`ambarimiz (s.a.v.) bilan yoshlikdan birga katta bo`lgan, oldin u kishiga ko`pgina aziyatlar yetkazgan, Makka mushriklari bilan “Dorunnadva” majlisida u kishini o`ldirish rejasini tuzishda ishtirok etgan Hakim ibn Hizom ham Nabiy (s.a.v.) tomonidan ko`rsatilgan bag`rikenglik tufayli ayni shu kunda islom baxtiga musharraf bo`ldi.</p>
<p id="i">Rasululloh (s.a.v.) ushbu kunda hatto o`zlariga nisbatan ochiqchasiga o`limni ravo ko`rgan kishilarni ham kechirib yubordilar.</p>
<p id="i">Sevikli amakilari, “Din sheri” laqabi bilan tanilgan Hamza (r.a.) ning qotili Vahshiyni avf etishlari u zotning kechirimli ekanining eng yuksak cho`qqisi desak, mubolag`a bo`lmaydi. Vahshiy Payg`ambarimiz (s.a.v.)ni eng ko`p g`amga solgan, eng ko`p ko`z yosh to`kishlariga sabab bo`lgan jinoyatni amalga oshirgan edi. Bu narsa Nabiy (s.a.v.)ning qalblarida bir umr qayg`uli hotira bo`lib qoldi. Musulmon bo`lib huzurlariga kelgan Vahshiyni kechirib: “Iloji boricha ko`zimga ko`rinmaslikga harakat qil! Menga amakimni eslatayapsan ” - degan edilar. Hatto Nabiy (s.a.v.)ni mana shunday qattiq g`amga tushishiga asosiy sababchi bo`lgan Hindni huzurlarida iymonga kelgan vaqtda faqat o`zini emas, balki u yonini olib kechirishliklarini iltimos qilgan ikkita kishini ham avf qilib yubordilar. Alloh ta`olo Qur`oni karimda</p>
<p id="ia">خُذِ الْعَفْوَ وَأْمُرْ بِالْعُرْفِ وَأَعْرِضْ عَنِ الْجَاهِلِينَ</p>
<p id="i"><strong>“Avfni (qabul qilib) oling, yaxshilikka buyuring, johillardan yuz o`giring!”</strong> (<span id="manba">A`rof: 199</span>).</p>
<p id="i">Bu oyat zamirida, sizga zulm qilgan kishini siz avf eting, siz bermagan kishiga bering, sizdan uzilib ketgan kishiga siz yaqinlashing! - degan buyruq bor. Islom ta`limotiga ko`ra, nohaq qon to`kish katta gunoh, uning jazosi og`ir.</p>
<p id="i">Ma`lumki, Payg`ambarimiz (s.a.v.) insonlarni dini, irqi va millatidan qat`iy nazar nohaq qon to`kishdan qaytarganlar. Hatto urush chog`ida ham yosh bolalar, ayollar, keksalar hamda ibodatxonalarda ibodat bilan mashg`ul bo`lib o`tirgan rohiblarni o`ldirmaslikka uy-joylarni vayron qilmaslikka, ekinzorlarni payhon qilmaslikka va daraxtzorlarni yoqmaslikka buyurganlar. Buzg`unchi terrorchilar o`z maqsadlarini amalga oshirishdagi harakatlarida biz aytib o`tgan ishlarni birortasidan tap tortmayaptilar. Natijada har xil din vakillari, ayollar, keksalar hatto yosh bolalar ham terror qurboniga aylanmoqdalar.</p>
<p id="i">Rasululloh (s.a.v.) davrlarida bo`lgan urushlardan birida u zot dushman tomonidan o`ldirilgan bir ayolni ko`rib qoldilar. Bu ishni qattiq qoraladilar va “Men sizlarni ayollarni o`ldirishdan qaytarmaganmidim? Axir bu urushmagandi-ku!” dedilar. Nabiy (s.a.v.) harbiy holatda ham insoniy asoslarni mana shunday tatbiq etardilar.</p>
<p id="i">Hech qanday gunohi, aybi bo`lmagan odamni o`ldirish buzg`unchilikning eng ulkan ko`rinishi hisoblanadi. Quroni karimda</p>
<p id="ia">وَالَّذِينَ لَا يَدْعُونَ مَعَ اللَّهِ إِلَهًا آَخَرَ وَلَا يَقْتُلُونَ النَّفْسَ الَّتِي حَرَّمَ اللَّهُ إِلَّا بِالْحَقِّ وَلَا يَزْنُونَ وَمَنْ يَفْعَلْ ذَلِكَ يَلْقَ أَثَامًا</p>
<p id="i"><strong>“Ular Alloh bilan birga boshqa biron “ilohga” iltijo qilmaslar va Alloh (o`ldirishni harom qilgan) biron jonni nohaq o`ldirmaslar hamda zino qilmaslar. Kim mana shu (gunohlardan birortasini) qilsa, uqubatga duchor bo`lur”</strong> (<span id="manba">Furqon: 68</span>).</p>
<p id="i">Terror kabi vahshiyliklarni amalga oshirganlar o`zlarini dinga qattiq etiqod qo`yganlari haqida so`zda qanchalik lof urmasinlar, qilayotgan ishlari orqali bu da`volari naqadar yolg`on ekani fosh bo`lib bormoqda. Oyati karimada</p>
<p id="ia">وَلَا تَحْسَبَنَّ اللَّهَ غَافِلًا عَمَّا يَعْمَلُ الظَّالِمُونَ</p>
<p id="i">(Ey, Muhammad!) Siz zinhor zolim kimsalarning qilayotgan ishlaridan Allohni g`ofil, deb hisoblamang!”  (<span id="manba">Ibrohim: 42</span>) deb kelgan.</p>
<p id="i">Buning ma`nosi zolimlarning ishlari Allohga nomalum emasligini bildiradi. Agar inson sovuqqonlik bilan begunoh kishini o`ldira olibdimi, demak, u iymonli emas, u xudosizdir. Bu kimsalar Alloh taoloning azoblaridan qo`rqmaydigan bo`lib qolgan, ularning yagona maqsadi qon to`kish va odamlarga kulfat-alam keltirishdir.</p>
<p id="i">Imom Muslim rivoyat qilgan hadisda shunday deyiladi: “Abu Zarr (r.a) rivoyat qiladilar: Rasululloh (s.a.v): “Alloh taolo dedi: “Bandalarim, men o`zim uchun zulmni harom qildim, sizlar o`rtangizda ham uni harom qildim. Shu bois bir-biringizga zulm qilmangiz!”</p>
<p id="i">Muqaddas dinimizning sof va go`zal ta`limotlarini chuqur va atroflicha o`rganar ekanmiz, din doimo ezgulik, vatanparvarlik, tinchliksevarlik kabi yuksak fazilatlarni tarbiya qiluvchi hamda ilm olishga, yoshlar tarbiyasiga etiborli bo`lishga targ`ib qiluvchi omil sifatida ko`z o`ngimizda namoyon buladi. Ayni paytda adovat, boshqalar mol mulkiga tajovuz kilish, buzg`unchilik, vatanga xiyonat kabi qabih ishlardan doimo uzokda bo`lishga chaqiradi. Ummat yo`lboshchisi Muhammad (s.a.v) hech qachon biron-bir kavmga to`satdan urush yoki bosqinchilik qilmaganlar va bunga buyurmaganlar ham. Birovlarning yerlarini, uy-joylarini bosib olib, nohaq birovga zulm qilmaganlar balki zulm qilishdan insonlarni qaytarganlar. U zot:</p>
<p id="ia">وَمَا اللَّهُ يُرِيدُ ظُلْمًا لِلْعَالَمِينَ</p>
<p id="i"><strong>“Alloh odamlarga zulmni ravo ko`rmas” </strong> (<span id="manba">Oli imron: 108</span>) oyatini to`g`ri tushunib yetganlar va insonlarga yetkazganlar. O`z duolarida faqirlik, zulm qilish va zulm qilinishdan Alloh taolodan panoh tilaganlar.</p>
</body>
</html>