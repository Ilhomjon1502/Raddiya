<p id="title">FIRQA VA OQIMLARGA QO`SHILISH SHAR`AN HAROMDIR!</p>
<p id="i">Islom dini musulmonlar hamjamiyatini yakdillikda va ittifoqlikda yashashga chaqiradigan ta`limotlar majmuidir. Ittifoqqa putur yetkazadigan ishlar qilish, hamjamiyatdan, musulmonlar jamoatidan ayrilib, alohida firqa va oqim bo`lib olish shariatga ko`ra haromdir. Hatto islom dinida musulmonlardan ayro holda, tarki dunyo qilib, toat-ibodatda umr o`tkazish ham maqbul ish deb hisoblanmaydi. Shuning uchun ham bir o`zi o`qigan namozdan ko`ra hamma bilan birgalikda o`qilgan namozning savobi 25-27 marta ko`proqdir. Alloh subhonahu va taolo Qur`oni karimda tafriqaga berilishdan qaytargan, firqalarga bo`linib-bo`linib ketishdan man qilgan:</p>
<p id="ia">و اعتصموا بحبل الله جميعا و لا تفرقوا</p>
<p id="i"><strong>“Hammangiz Allohning “arqoni”ni (Qur`onni) mahkam tuting va firqalarga bo`linmang!”</strong> (<span id="manba">Oli Imron, 103</span>).</p>
<p id="i">Musulmonlar bir-birlari bilan oshno-og`ayni, do`stu-yor, aka-uka, opa-singil, qavmu qarindosh, tanish-bilish bo`lib umrguzaronlik qilar ekanlar, ana shu ijtimoiy yaqinlikni buzmaslik, ushbu jamiyatdan ajralmaslik talab qilinadi. Jamiyatda birgalikda sa`y-harakat qilib yashaganda hayotni farovon, yurtni obod, tinchlikni barqaror qilib yashaladi. Ana shu farovonlik, ushbu obodlik, bu tinchlikni hech kim buishga haqqi yo`q. Yuqoridagi oyati karima davomida shu narsaga e`tibor qaratilgan:</p>
<p id="ia">و اذكروا نعمت الله عليكم اذ كنتم أعداء فألف بين قلوبكم فأصبحتم بنعمته إخوانا و كنتم على شفا حفرة من النار فأنقذكم منها كذلك يبيّن الله لكم آياته لعلكم تهتدون </p>
<p id="i"><strong>"Hamda o`zaro adovatda bo`lgan paytlaringizda dillaringizni (tutashtirib) oshno qilib qo`ygan Allohning ne`matini yodda tuting. Uning ne`mati tufayli birodarlarga aylandingiz. Do`zax chohi yoqasida turganingizda, sizlarni undan qutqardi. Shoyad haq yo`lni topgaysizlar, deb, Alloh O`z oyatlarini sizlarga shunday bayon qiladi”</strong> (<span id="manba">Oli Imron, 103</span>).</p>
<p id="i">Odamlarning tinch-totuv, mazkur oyati karimada aytilganidek, o`zaro birodar, qalblar bir-biriga moyil, do`st bo`lib yashamoqlik uchun ularni ogohlikka da`vat qilib turadigan, ularga yaxshi-yomonni ko`rsatib beradigan olimlar va mutaxassislar guruhi xalq orasida mas`uliyat bilan targ`ibot va tashviqot ishlarini doimo olib bormoqlari kerak bo`ladi. Shundagina dunyodagi fitnalar, xalq va millatlarning urushlar va o`zaro ixtiloflar girdobida qolib ketishining oldi olinadi:</p>
<p id="ia">و لتكن منكم أمّة يدعون الى الخير و يأمرون بالمعروف و ينهون عن المنكر و أولئك هم المفلحون</p>
<p id="i"><strong>“Sizlardan yaxshilikka da`vat etadigan, amri ma`ruf va nahyi munkar ishlarini olib boradigan (bir) ummat bo`lsin! Aynan ular (oxiratda) najot topuvchilardir” </strong> (<span id="manba">Oli Imron, 104</span>).</p>
<p id="i">Xalq orasidagi olimlar va mutaxassislar odamlarni ogohlikka chaqirib turgandan keyin, fitnalarni va har xil vayronkor g`oyalarni aholiga ro`y-rost va ochiq-oydin ko`rsatib berib turganidan keyin aslo firqalarga bo`linib ketmaslik lozim. Aks holda, ularni bu dunyoda ham, oxiratda ham katta azoblar, mashaqqatlar kutib qoladi:</p>
<p id="ia">و لا تكون كالذين تفرقوا و اختلفوا من بعد ما جاءهم البينات و أولئك لهم عذاب عظيم</p>
<p id="i"><strong>“Hujjatlar kelgandan keyin ham bo`linib, o`zaro ixtilofga berilgan kimsalarga o`xshamangiz! Ana o`shalarga ulkan azob bordir”</strong>  (<span id="manba">Oli Imron, 105</span>).</p>
<p id="i">Ha, yomonlarning yomonliklarini, fitnachilarning fitnalarini, tinchlikka, totuvlikka raxna soluvchilardan ogohlantirganidan keyin, birga namoz o`qib, birga ro`za tutib, qavmu qarindoshlari, yoru birodarlari, yurtdosh va vatandoshlari bilan birga umrguzaronlik qilib kelayotgandan keyin, kufroni ne`mat qilib, imon-ishonchini o`zgartirib, kofir fitnachilarga qo`shilganlar oxirat kunini, yuzlar qorayadigan kunni eslamoqlari darkor. U kunda oq yuzli, obro`li bo`lganlar yutadi, obro`-e`tiboridan ayrilgan, dunyoda sharmanda bo`lganlar, u kunda ham sharmanda bo`ladilar:</p>
<p id="ia">يوم تبيضّ وجوهٌ و تسودّ وجوهٌ فأمّا الذين اسودّت وجوههم أكفرتم بعد إيمانكم فذوقوا العذاب بما كنتم تكفرون</p>
<p id="ia">و امّا الذين ابيضّت وجوههم ففى رحمة الله هم فيها خالدون </p>
<p id="i"><strong>“Ba`zi yuzlar oqaradigan va ba`zi yuzlar qorayadigan kunni (qiyomatni) eslang: yuzi qorayganlarga (hujjat-isboti uchun shunday deyilur): “Imon keltirgandan keyin yana kufrga qaytgan edingizmi? Kufringiz tufayli mana shu azoblarni totib ko`ring, endi!”</strong> (<span id="manba">Oli Imron, 106</span>).</p>
<p id="i"><strong>“Yuzlari oqargan zotlar esa Allohning rahmatida (jannatida)dirlar. Ular u yerda abadiy qoluvchilardir” </strong> (<span id="manba">Oli Imron, 107</span>).</p>
<p id="i">Alloh taolo firqalarga qo`shilib, xalq va millatning tinchligiga raxna soluvchilarga, o`z qavmu qarindoshlari va yurtdoshlarini ayblovchilarga, vatandoshlariga ta`na qiluvchilarga o`z oyatlarini ana shu tariqada bildirib o`tgan:</p>
<p id="ia">تلك آيات الله نتلوها عليك بالحقّ و ما الله يريد ظلما للعالمين</p>
<p id="i">“Bu Allohning oyatlaridir. Ularni Sizga haqqoniy ravishda o`qib bermoqdamiz. Alloh olamlarga zulmni ravo ko`rmagay” (<span id="manba">Oli Imron, 108</span>).</p>
<p id="i">Shuning uchun, firqalardan va oqimlardan uzoq bo`lmoq kerak, ulardan o`zni asramoq lozim. Bir guruh firqa va oqimlar to`pida emas, juda ko`pchilik musulmonlar hamjamiyatida yashamoq kerak. Har xil firqa va oqimlar kuchayib, bo`y ko`rsatib qoladigan davrlar ham bo`lar ekan. Sahoba Huzayfa (r.a.) firqa va oqimlar kuchaygan davrda nima qilish kerakligini so`ragan: “Agar o`sha davrda men bo`lsam, nima qilay?”. Rasululloh sollallohu alayhi va sallam unga bunday deb buyurganlar: تلزم جماعة المسلمين و إمامهم – “Musulmonlar jamiyatini va ularning imomini lozim tutasan!”. Ya`ni, doimiy kelayotgan, ko`pchilik musulmonlar ergashayotgan imomlarga ergashib, mo`min-musulmonlar jamiyatini o`zingga lozim tutib qolasan.</p>
<p id="i">Shu yerda hijratga chaqirib, jihodga da`vat qilayotganlar: “Biz ham musulmonlar jamoatimiz, bizning ham imomlarimiz bor!”, deya sizni chalg`itishi turgan gap. Biroq, siz unga jamoatdan murod musulmonlarning ko`pchiligini tashkil qiladigan jamiyat ekanini ayting va bunga mana bu hadisni dalil keltiring:</p>
<p id="ia">يد الله على الجماعة فاتبعوا السواد الأعظم</p>
<p id="i">“Allohning qudrati va nusrati jamoat tepasidadir. Bas, savodi a`zamga (ya`ni, ulug` jamoaga) ergashing!” (<span id="manba">Hokim, 1/391</span>).</p>
<p id="i">Payg`ambarimiz sollallohu alayhi va sallam: عليكم بالسواد الأعظم – “Savodi a`zamni lozim tuting!”, deganlar. Bu hadisning roviylarini “Majma` az-zavoid”da ishonchli deyilgan  (<span id="manba">5/9097</span>).</p>
<p id="i">Sahobai kiromlar “savodi a`zam”ning kimligini so`raganlar. Rasululloh sollallohu alayhi va sallamning javoblariga qarang:</p>
<p id="ia">من كان على ما أنا عليه و اصحابى من لم يمار فى دين الله و من لم يكفر أحدا من اهل التوحيد بذنب غفر له</p>
<p id="i">“Ular men va sahobalarim tepasida bo`lgan e`tiqoddagi kimsalardir. Kim Allohning dini borasida tortishmasa, tavhid ahlidan bo`lgan kimsani mag`firat so`ralgan gunoh sababli kofirga chiqarmasa – ana o`shalardir!” (<span id="manba">Tabaroniy, 8/7659</span>).</p>
<p id="i">Bu yerda ular musulmonlarning hamjamiyatidan ajralib, bir to`da firqa guruhlar bo`lishini va ulardan mutlaqo uzoq bo`lishini Rasululloh sollallohu alayhi va sallam Imom Buxoriy (r.h.) rivoyat qilgan mana shu hadislarining o`zlarida aytib o`tganlar. Huzayfa (r.a.) musulmonlar jamiyatini ham, ularning imomini ham topa olmay qolinadigan bo`lsa, nima qilish kerakligini so`ragan. Shunda Rasululloh sollallohu alayhi va sallam bunday deganlar, e`tibor bering: </p>
<p id="ia">فاعتزل تلك الفرق كلّها و لو ان تعض بأصل شجرة حتى يدركك الموت و أنت على ذلك</p>
<p id="i">“Bu firqalarning barchasidan uzoq bo`l, garchi daraxtning ildizini chaynab yurib o`lib ketadigan bo`lsang ham. Sen ulardan uzoq bo`lgan holda shunday o`lib keta qol!”  (<span id="manba">Buxoriy, 4/3606</span>).</p>
<p id="i">Sahoba Salmon al-Forisiy raziyallohu anhuning musulmon bo`lish qissasida, ushbu hadis rivoyat qilingan: (<span id="manba">الزموا هذا الدين و لا تفرقوا و اذكروا الله</span>).</p>
<p id="i">“Bu dinni lozim tutinglar, firqalarga bo`linmanglar, Allohni zikr qilinglar!” (<span id="manba">Hokim, 3/6543</span>) Imom Hokim rahimahulloh buni oliy darajada sahih hadis, degan.</p>
<p id="i">Imom Bayhaqiy rahimahulloh “Shuab al-imon” asarida rivoyat qilishicha, Rasululloh sollallohu alayhi va sallam bunday deb marhamat qilganlar: “Alloh taolo sizlarning uch narsangizdan rozi bo`ladi, uch narsaga esa norozi bo`ladi. Alloh rozi bo`ladigan ishlar bular: Allohga ibodat qilinglar, unga biror narsani shirk qilmanglar. Allohning arqonini (Kalomini) mahkam ushlanglar! Tafriqaga berilmanglar, Alloh sizlarga hokim (voliy) qilib qo`ygan kimsaga yaxshilik qilinglar. Alloh yomon ko`radigan ishlar esa bular: Alloh dedi-dedini – janjalni yomon ko`radi; ko`p savol berishni yomon ko`radi; mol-dunyoni behuda sovurishni yomon ko`radi” (<span id="manba">Bayhaqiy, “Shuab al-imon”, 6/7493</span>).</p>
<p id="i">Firqa va oqimlar hamma vaqt musulmonlarning ozchiligini tashkil qiladi. Buni unutmang! Ikkinchidan, doim ular o`zlarini haq deb biladi. Barchalari o`zlarini ahli sunnat va jamoatdan deb hisoblaydi hamda boshqalarni ayblaydi. Bizning ota-bobolarimiz hamda an`anaviy islom va mazhab amaliyotlaridan ularning farqli jihatlari bo`ladi. Ayrim firqa va oqimlar qaerda harakat qilsa, o`sha yerning mazhabi va an`analariga o`zlarini sodiqdek ko`rsatadi. Hanafiylar ko`p joyda, hanafiy ko`rinishida, shofi`iylar ko`p joyda shofi`iylar ko`rinishida bo`y ko`rsatishi mumkin. Bu narsa sizni chalg`itib qo`ymasin! Ular qaerda qaysidir firqa yoki oqimlar yomonlanayotgan bo`lsa, o`sha oqim va firqalarni hamma qatori yomonlab, o`zlarini o`sha yerning xalqi va musulmonlariga xayrixoh, hammaslak qilib ko`rsatishi ham mumkin. Masalan, vahhobiylikni yomonlaydiganlarning hammasi ham to`g`ri e`tiqodli odamlar bo`lib qolavermaydi. </p>
<p id="i">Firqalar va oqimlarga nomni doimo jumhur ulamolar, an`anaviy mazhabdagilar, ahli sunnat va jamoatning haqiqiy a`zolari qo`yadilar. Firqa va oqim a`zolari bu nomlarni o`zlari inkor qilishlari mumkin. Mo`taziliylarga nomni buyuk tobe`in Hasan Basriy rahimahulloh qo`yganlar. Xavorijlarga nomni Payg`ambarimiz sollallohu alayhi va sallam qo`ygan, degan fikr mavjud. Firqa va oqimlarning nomlari alohida ko`rinishlaridan, rahbarlarining nomlaridan, kelib chiqqan joylari nomidan, yaqqol ko`rinadigan asosiy aqidalaridan olingan bo`ladi. Buni hamisha esda tuting!</p>
<p id="i">Firqa va oqimlardagilarning ayrimlarining amaliyoti va aqidalari ahli sunnat va jamoatga juda yaqin ko`rinishda bo`lishi mumkin. Masalan, haqiqiy hanafiy ulamolarning aqidasi to`g`ri hanafiy shogirdlari shu xilda firqa va oqim vakillari bo`lishi mumkin. Ana shunday firqa va oqimlarning rahbarlari esa o`sha firqa yoki oqimni yaxshi niyatda tashkil qilgan haqqoniy olim, haqiqiy ahli sunnat va jamoat a`zosi bo`lishi ham mumkin. Haqiqiy ahli sunnat va jamoatdan bo`lgani bois u hatto rabboniy olim, ulug` avliyo ham bo`lishi mumkin. Bu narsa esa sizni aldab qo`ymasin! O`sha firqa va oqim qanday niyatda tashkil qilingan bo`lmasin, uning rahnamolari naqadar yaxshi insonlar, naqadar buyuk ulamolar bo`lmasin, lekin alohida ko`rinishlari, musulmonlar hamjamiyatidan ajralib, ozchilik bilan alohida bo`lib olishlarining o`zi, ko`pchilik musulmonlar ularning alohida ko`rinishiga qarab, alohida nom qo`yib qo`yishining o`zi ularni ahli sunnat va jamoatdan chiqarib qo`yadi. Buni unutmang!</p>
<p id="i">Musulmon kimsa rahbarlariga itoatli, yurtidagi insonlar bilan murosayu madora bilan yashamog`i farz. Shunday ekan, firqa va oqimlarga qo`shilishni jamiyat man qilib qo`ygan ekan, davlat qonuni jinoyat deb baholar ekan, unday firqa va oqimlardan uzoq bo`lavering. Shu sizning musulmonlik burchingizdir! Xullas, firqa va oqimlardan doimo ehtiyot bo`ling, qoching, yaqinlashmang!</p>
</body>
</html>