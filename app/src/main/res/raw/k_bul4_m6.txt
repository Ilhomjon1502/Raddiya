<p id="title">ДОМЛА ҲИНДИСТОНИЙ (Р.Ҳ.) ҲАЗРАТЛАРИНИНГ ҲИНДИСТОНДАГИ ТАЪЛИМЛАРИ</p>
<p id="i">Бисмиллоҳир раҳмонир раҳийм!</p>
<p id="i">Асли келиб чиқиши Қўқондан бўлган зот, азиз ватандошимиз – Мавлавий Домла Ҳиндистоний (<span id="manba">раҳматуллоҳи алайҳи</span>) деган ном билан дунёга танилган олимлардан бири Мулла Муҳаммаджон Рустамжон ўғли (<span id="manba">1310-1409/1892-1989</span>) саккиз йилини Ҳиндистон мадрасаларида ўтказган, сўнг юртга қайтиб келиб, Марказий Осиёнинг илм-фани ҳамда исломий билимларнинг тараққий этишига буюк ҳисса қўшган, ўзларидан сўнг Қуръони каримнинг ўзбек тилидаги тафсирларини мерос қолдирган зоти шарифдир! Ул зотни аҳли суннат ва жамоат таълимоти – мотуридийлик ақоидини, ҳанафийлик фиқҳий мазҳаби анъаналарини сақлаб қолишдаги ҳиссасини эътиборга олиб, юзлаб шогирдларни, минглаб ихлосмандларни етиштириб чиқарганлигини назарда тутиб, ўзининг беназир суҳбатлари ва иршодлари ила миллионлаб мўъмин-мусулмонларнинг тўғри йўлда барқарор бўлиб туришларида кўрсатган хизматларини сабаб қилиб, ҳар юз йилда бир чиқадиган Марказий Осиёдаги ХХ аср мужаддидлари қаторидан санашимизни асосли десак бўлади. Аллоҳ таоло ул зотни раҳмат айласин, бизларга ул зотнинг илмлари ва файзларидан насиба ато қилсин!</p>
<p id="i">Аввало, шуни афсус билан қайд қилиш ўринлики, Мавлавий Домла Ҳиндистоний (р.ҳ.) ўзининг Ҳиндистондаги таълимлари тўғрисида жуда оз маълумот қолдирганлар. Унинг асосий ҳаётий саргузаштлари ўзлари айтиб берган ва ёздириб қолдирган қиссаларидан маълум. Бу қисса ўзбек тилида ҳам бир неча бор эълон қилинган (<span id="manba">Қаранг: Қиссаи Мавлавий-Ҳиндистоний / Нашрга тайёрловчи, масъул муҳаррир, муқаддима ва изоҳот муаллифи: Мирзо Кенжабек. – Тошкент: Адолат, 2004. – 56 б.</span>)</p>
<p id="i">Биз унга суянган ҳолда фикр юритишга ҳаракат қиламиз. </p>
<p id="i">Мавлавий Домла Ҳиндистоний (р.ҳ.) ўз қиссаларида айтишларича, ул зот Афғонистон ҳудудида юрганларида, Жалолобод қозиси – Мир Муҳаммад Ғавс Саййидзода (раҳимаҳуллоҳ) олдиларида таълим олганлар (<span id="manba">Қисса. 21-бет</span>)</p>
<p id="i">Мир Муҳаммад Ғавс Саййидзода (р.ҳ.) олдиларида Мавлавий Домла Ҳиндистоний (р.ҳ.) ўша даврларда Бухорода ўқитилган ва қадимий таълим тизимида мавжуд бўлган барча дарсликларни ўқиганлар (<span id="manba">Қисса. 22-бет</span>)</p>
<p id="i">Яна айтиб ўтамиз, Мавлавий Домла Ҳиндистоний (р.ҳ.) ўз қиссаларида отаюртидаги таълимлари, Бухоро ва Афғонистондаги таълимлари, устозларининг кимликлари, қайси китобларни ўқиганликларини батафсил гапириб берганлар. Лекин, негадир, Ҳиндистонда қаерда ўқиганлари, кимлар олдида сабоқ олганлари, қайси китобларни ўқиганларини батафсил баён қилмаганлар.</p>
<p id="i">“Қиссаи Мавлавий-Ҳиндистоний”да мазкур Мир Муҳаммад Ғавс Саййидзода (р.ҳ.)нинг бошқа шогирдлари ҳақида, устозлари тўғрисида, ижодлари борасида ҳам ҳеч қандай маълумот учрамайди. Бироқ, қиссани нашрга тайёрловчи Мирзо Кенжабек муқаддимада бу устозларининг тўлиқ номларини Қози Мирмуҳаммад Ғавс ибн Мирмуҳаммад Аълам ибн Мирмуҳаммад Азиз Саййидзода деб келтирган ва ул зотни “Шарҳ ал-Виқоя”нинг шарҳ-ҳошияси машҳур “Умдат ур-риоя”нинг муаллифи Мавлоно Абдулҳай Лакнавий (р.ҳ.)нинг шогирди эканини қайд қилиб ўтган (<span id="manba">Қисса. 5-бет</span>)</p>
<p id="i">Ҳақиқатдан ҳам, Мавлавий Домла Ҳиндистоний (р.ҳ.)нинг устозлари Мир Муҳаммад Ғавс Саййидзода (р.ҳ.) эканликлари, ул зотнинг тўлиқ исми шарифи Қози Мирмуҳаммад Ғавс ибн Мирмуҳаммад Аълам ибн Мирмуҳаммад Азиз Саййидзода экани ва у “Умдат ур-риоя”нинг муаллифи Мавлоно Абдулҳай Лакнавий (р.ҳ.)нинг шогирди ҳисобланишини бизнинг устозимиз Аҳмаджон махдум Кўҳистоний (р.ҳ.) ҳам айтиб ўтганлар (<span id="manba">Ҳожи Аҳмаджон Махдум Нақшбандий Мужаддидий. Таржимаи ҳол. – Соли нашр, 2002. – Б. 10</span>)</p>
<p id="i">Аҳмаджон махдум Кўҳистоний (р.ҳ.) эса Мавлавий Домла Ҳиндистоний (р.ҳ.)нинг шогирдларидан бири ҳисобланади.    </p>
<p id="i">Мавлавий Домла Ҳиндистоний (р.ҳ.) Мир Муҳаммад Ғавс Саййидзода (р.ҳ.) олдиларида таълим олганидан сўнг, ул зотнинг васиятларига биноан Ҳиндистонга йўл олганлар (<span id="manba">Қисса. 28-бет</span>)</p>
<p id="i">Савол туғилади: устоз нега айнан Ҳиндистонга боришга васият қилганлар? Мавлавий Домла Ҳиндистоний (р.ҳ.) нега айнан Ажмир шаҳридаги “Усмония” мадрасасига бордилар? Устоз шуни айтганмикин? Устознинг Ажмирдаги “Усмония” мадарасасидагилар билан алоқаси бормикин?</p>
<p id="i">Мавлавий Домла Ҳиндистоний (р.ҳ.) ўз қиссаларида Ҳиндистоннинг Ажмир шаҳрида жойлашган “Усмония” мадрасасида жами саккиз йил, бу орада ҳаждан келиб яна бир йил таълим олганларини қайд қилганлар. Шу билан “хатми кутуб” қилиб, шаҳодатномани қўлга киритиб, юртга қайтганлар (<span id="manba">Қисса. 28 ва 39-бетлар</span>)</p>
<p id="i">“Қиссаи Мавлавий-Ҳиндистоний”да ўша мадрасанинг бир тарафида Муиниддин Чиштий (қуддиса сирруҳу)нинг мақбараси жойлашган бўлгани зикр қилинган. Бироқ, қиссада бу ном хато тарзда Муҳйиддин Жайший деб берилган  (<span id="manba">Қисса. 31-бет</span>)</p>
<p id="i">“Қиссаи Мавлавий-Ҳиндистоний”да мадраса борасида яна бир муҳим маълумот бор. У ҳам бўлса, ўша пайтда мадрасанинг бош мударриси Мавлоно Аҳмад Али бўлган. Бу зот ўзи тасниф қилган “Раҳбару-л-ҳаж” номли рисолани Мавлавий Домла Ҳиндистоний (р.ҳ.)га ҳадя қилган (<span id="manba">Қисса. 33-бет</span>) Лекин қиссада бу ном хато тарзда берилган, аслида ул зот Мавлоно Амжад Али (р.ҳ.) эди.</p>
<p id="i">Афсуски, “Қиссаи Мавлавий-Ҳиндистоний”да бундан бошқа маълумотлар йўқ. Мавлавий Домла Ҳиндистоний (р.ҳ.) юртга қайтиб келганларидан сўнг ўз шогирдларига Ҳиндистондаги таълимлари тўғрисида юқоридаги қиссадагидан бошқа маълумотларни батафсил айтиб берган эмаслар. Шогирдлар томонидан ҳам журъат қилиниб, домланинг Ҳинд диёридаги таълимлари – қайси йилларда, яъни, қачон ўқиганлари; мадраса ҳақидаги маълумотлар; қайси устозларда ўқиганлари; мадрасада қанча талаба бўлгани; мадрасанинг таълим тизими; у ерда бўлганларида домла қайси китобларни ўқиганлари борасида сўралган эмас. Қиссадан маълумки, Мавлавий Домла Ҳиндистоний (р.ҳ.)нинг ўзлари ҳам бу борада маълумотларни тақдим қилган эмаслар. Шунингдек, юртга қайтиб келиб, шогирдларни ўқитаётганларида, қайсидир китобни ўқишни бошланганида ёки тугатилганида, “Бу китобни Ҳиндистонда ўқиганмиз”, демаганлар. Шогирдларнинг бирортасига на ҳинд тилини ва на урду тилини ўргатганлар, яъни гўё Ҳиндистон даври таълими атайин унутилгандек. Зотан, Мавлавий Домла Ҳиндистоний (р.ҳ.)нинг таълим бериш жараёнлари ва дастурлари кузатилса, у Ҳиндистон таълими эмас, айнан қадим Бухоро мадрасалари таълим дастури эканлигига гувоҳ бўлинади. Масалан, Ҳиндистон таълим дастурларида ўша даврларда ҳам, ҳозир ҳам ҳадис фанидан “Сиҳҳоҳи ситта” – “Олтита саҳиҳ ҳадислар тўплами” тўлиқ ўқитилган, қўшимчасига Имом ат-Таҳовий (р.ҳ.)нинг “Шарҳ Маоний ал-асор” асари ва Имом Молик (р.ҳ.)нинг “ал-Муватто”си ҳам тўлиқ ўқитилган. Ҳолбуки, Мавлавий Домла Ҳиндистоний (р.ҳ.) ўзларининг таълим дастурларида қадим Бухородагидек фақат “Мишкот ал-масобеҳ”дан ва “Саҳиҳи Бухорий”дан бир қисмини ўқитганлар, холос.  </p>
<p id="i">Энди, юқоридаги қисқа маълумотларни ойдинлаштиришга ҳаракат қилиб кўрамиз:</p>
<p id="i">1) Мавлавий Домла Ҳиндистоний (р.ҳ.) ўз қиссаларини ҳикоя қилиб берар эканлар, Ҳиндистондаги таълимлари ҳақида жуда кам гапирганлар. Ҳатто қайси йиллари у ерда ўқиганларини ҳам аниқ айтмаганлар. Шунинг учун, аввало, биз ул зотнинг Ҳиндистонда ўқиган йилларини аниқлашга ҳаракат қилиб кўрамиз. Бунинг учун қиссадаги воқеаларни бир-бири билан солиштириб, айрим аниқ маълумотларга диққат қаратиб, кўриб чиқамиз:</p>
<p id="i">Мавлавий Домла Ҳиндистоний (р.ҳ.) 1892 йили туғилганлар. </p>
<p id="i">Саккиз ёшигача, яъни 1900 йилларгача Муҳаммад Амин қори (р.ҳ.) олдида ўқиганлар. 1904 йилгача тўрт йил эса Тошболта домла (р.ҳ.) олдиларида юрганлар. Сўнг икки йил 1906 йилларгача Закариё қори (р.ҳ.)да ўқиганлар. Қиссада “ўн тўрт ёшимда Қуръонни ҳифз қилдим”, дейилган (<span id="manba">Қисса. 12-бет</span>). Демак, 1906 йилда ул зот қори бўлганлар. Бу тўғри келаяпти.</p>
<p id="i">Қўқон ва Шоҳимардонда ўқиган вақтларида Мавлавий Домла Ҳиндистоний (р.ҳ.) 16 ёшларида бўлганлар (<span id="manba">Қисса. 15-бет</span>). Қўқонда бир йилдан кўпроқ муддат юрганлар. Демак, бу 1908 йил охирларидан то 1910 йилгача давом қилган. </p>
<p id="i">Кейин Бухорода ўқилган давр келади. Ўша вақтларда ҳам Бухоро мадрасаларида ёз ойларида дарс бўлмаган. Бир ёзда уйга келганларида, “биринчи жаҳон уруши бўлуб турғон”, “ҳукумат рабочиклар учун халқға ҳар беш уйдан бир кишини талаб қилишар эди” (<span id="manba">Қисса. 19-бет</span>)</p>
<p id="i">Маълумки, биринчи жаҳон уруши 1914-1918 йиллар бўлган. Мардикорчиликка олиш эса Николай подшоҳнинг 1916 йил 25 июндаги фармони билан бошланган (<span id="manba">Ўзбекистон Миллий энциклопедияси. 2-жилд. – Тошкент, 2001. – Б. 51-52; 5-жилд. – Тошкент, 2003. – Б. 464</span>)</p>
<p id="i">Демак, қиссада айтилганидек мардикорчиликка олиш воқеаси ёз мавсумларида бўлгани, тўғри келаяпти. Мавлавий Домла Ҳиндистоний (р.ҳ.)нинг Бухородаги таҳсили 1916 йил ёз ойларигача давом қилган. Қиссада Бухорода қанча вақт ўқилгани айтилмаган. Бироқ, Қўқондаги ўқиш тасвирида “бир йилдан кейин Бухорога кетиб қолдим”, дейилган (<span id="manba">Қисса. 15-бет</span>). Шундан хулоса қилсак, уйда ва Бухорода юрганлари олти йил – 1916 йил ёзигача давом қилган. Қиссада Мозори шарифдаги ўқиш янгидан бошлангани аснода “уч йил қилғон таҳсил ҳаммаси бекор бўлди”, дейилади (<span id="manba">Қисса. 21-бет</span>). Бундан биз хулоса ясашимиз мумкин: Мавлавий Домла Ҳиндистоний (р.ҳ.) Қўқондан кетиб, дарҳол Бухорога кетиб қолмаганлар, балки уйда ҳам юрган бўлишлари керак. Чунки, уй ишлари кўпайиб кетгани боис берухсат Бухорога кетиб қолишларига шу сабаб бўлган эди (<span id="manba">Қисса. 15-бет</span>)</p>
<p id="i">Мавлавий Домла Ҳиндистоний (р.ҳ.) шундан сўнг ўқишни давом қилдириш мақсадида Мозори шарифга, 1916 йилнинг ёз охирларида борадилар. Унгача Бухородаги “Шарҳ Мулло”гача бўлган таълимни тўла олиб бўлган эдилар. Бироқ, дарс янгидан бошлангани боис шу пайтгача ўқилган сабоқларни олти ой давомида қайта ўзлаштиришга мажбур бўлган (<span id="manba">Қисса. 21-бет</span>). Асосий дарслар 1917 йилдан Мир Муҳаммад Ғавс Саййидзода (р.ҳ.) олдиларида бошланган. Шу йили Мавлавий Домла Ҳиндистоний (р.ҳ.) оталари билан кўришганлар. “Мана шу йил ўн еттинчи йил бўлиб, инқилоб боши экан” дейилади қиссада (<span id="manba">Қисса. 22-бет</span>)</p>
<p id="i">“Октябрь инқилоби” номли бу инқилоб 1917 йил октябрь-ноябрь ойларида бўлиб ўтгани маълум (<span id="manba">Ўзбекистон Миллий энциклопедияси. – Тошкент, 2003. – Б. 495</span>)</p>
<p id="i">Қиссада айтилишича, Мавлавий Домла Ҳиндистоний (р.ҳ.) Мозори шарифда икки йил қолганлар (<span id="manba">Қисса. 23-бет</span>). Демак, бу 1916-1918 йилларга тўғри келади. 1918 йилнинг эрта баҳорида устоз Мир Муҳаммад Ғавс Саййидзода (р.ҳ.) Бухорога сургун қилинадилар. Шу йили ёзда Бухоро ҳавоси ёқмай, Тошкентга келадилар. Қиссада айтилишича, устоз-шогирд Тошкентдалик вақтида Афғонистонда Омонуллоҳхон подшоҳ бўлган (<span id="manba">Қисса. 24-бет</span>)</p>
<p id="i">Демак, Омонуллоҳхон 1919 йил февралнинг энг охири, мартнинг бошида тахтга ўтирган (<span id="manba">Воҳидов Ш., Қодиров А. Шарқнинг машҳур сулолалари. – Т.: Академнашр, 2013. – Б. 554 ва 560</span>).</p>
<p id="i">Омонуллоҳхоннинг таклифи ва фармони билан устоз Мир Муҳаммад Ғавс Саййидзода (р.ҳ.) Жалолободга қозикалон бўлиб таъйинланадилар. Унинг қозилик даври уч йил давом этгани қиссада айтиб ўтилган (<span id="manba">Қисса. 28-бет</span>). Демак, бу 1919 йил баҳоридан то 1921 йил бошларигача давом қилган.</p>
<p id="i">Мавлавий Домла Ҳиндистоний (р.ҳ.) устози васиятига кўра унинг вафотидан кейиноқ Ҳиндистонга Ажмир шаҳрига бориб, “Усмония” мадрасасида саккиз йил ўқиганлар. Қиссада “саккиз йил шул мадрасада дарс таҳсил этдим”, дейилган (<span id="manba">Қисса. 28-бет</span>)). Ҳақиқатдан ҳам ўша даврларда ва то ҳозиргача Ҳинд-Синд мадрасаларида дарс саккиз йил давом қилади. Бу зикр қилинган мадрасада ўқилган жами йиллар ҳақидаги маълумот.</p>
<p id="i">Демак, бу 1921-1929 йиллар мадрасалар таълим даври бўлиб чиқади. Таълим даврининг етти йили ўтганида тасодифан дадалари билан кўришиб қолиб, уни олиб ҳажга жўнайдилар. Қиссада “дадам бирла Мозори шарифда кўрушғонимға 15 йил бўлди” дейилган (<span id="manba">Қисса. 28-бет</span>). Бу унчалик аниқ эмас, аниқроғи, ота-бола 12 йил кўришмаган бўлиб чиқади.</p>
<p id="i">1928 йилги ҳаж мавсумидан қайтиб келиб, Мавлавий Домла Ҳиндистоний (р.ҳ.) яна бир йил мадрасада қолганлар. Бу 1929 йилларга тўғри келади. Сўнгра юртга қайтиш бошланган. Қайтиб Жалолободга келганларида, қиссада “ўн йил илгари Қози домламиз хизматларида турғон эдим”, дейилади (<span id="manba">Қисса. 40-бет</span>). Бу кўрсатилган йилларга тўғри келади.</p>
<p id="i">Мавлавий Домла Ҳиндистоний (р.ҳ.) Қўқонга қайтиб келганларида, оналари вафот қилган эди. Қиссада оналари ҳақида “17 ёшда жудо бўлғон эканман”, дейилган (<span id="manba">Қисса, 43-бет</span>). Бу ҳам воқеаларга тўғри келади.</p>
<p id="i">Таҳсилдан қайтиб, Қўқонда яшаш бошлангани ҳақида қиссада: “Бу мелодий санаға йигирма тўққизинчи йилга тўғри келган эди”, дейилган (<span id="manba">Қисса. 43-бет</span>). Демак, ҳаммаси тўғри!</p>
<p id="i">Юқоридаги саналарни аниқлаш шуни кўрсатадики, Мавлавий Домла Ҳиндистоний (р.ҳ.) 1921-1929 йилларда Ҳиндистоннинг Ажмир шаҳридаги “ал-Муиния ал-Усмония” мадрасасида ўқиганлар.</p>
<p id="i">2) Шуни афсус билан таъкидлаймизки, Мавлавий Домла Ҳиндистоний (р.ҳ.) ўқиган ўша “Усмония” мадрасаси ҳозирда ёпилиб кетган.</p>
<p id="i">Бу мадраса қандай мадраса бўлган?</p>
<p id="i">Мавлоно Муиниддин ал-Ажмирий (р.ҳ.) деган зот Ажмир шаҳри тарихида таниқли шахслардан бири сифатида кўрсатилади. Ҳинд-Синд уламолари таржимаи ҳолига бағишланган “Нузҳат ал-хавотир” асарининг 8-жилдида у ҳақида маълумот келтирилган. У Шайх, фозил Муиниддин ибн Абдурраҳмон ал-Ҳиндий ал-Ажмирий 1299 ҳижрий йилнинг 25 сафарида (16 январь 1882) йил туғилиб, 1359 йил 10 муҳаррамда (1940 йил 19 февраль) вафот қилганлар ва олдин ўтган катта Шайх Муиниддин ал-Чиштий ал-Ажмирий (р.ҳ.) мақбараси ёнига дафн қилинганлар (<span id="manba">Абдулҳай ал-Ҳасаний. Нузҳат ал-хавотир (ал-Эълом би-ман фий таърих ал-Ҳинд мин ал-аълом). 8-жилд. – Байрут: Дору Ибн Ҳазм, 1999. – Б. 1384</span>)</p>
<p id="i">Мана шу Мавлоно Муиниддин ал-Ажмирий (р.ҳ.) Ажмир шаҳрида 1327/1909 йили “Муин ул-ҳаққ” деган мадрасага асос солганлар. Ўша вақтлардаги Дакан волийси Низом Мир Усмон Алихон деган зот мазкур мадрасага ташриф буюриб, дарс жараёнларини кузатиб, сўнг мударрис ва талабаларга мояна ташкил қилиб беради. Ана шу вақтдан бошлаб, мадраса “ал-Муиния ал-Усмония” деб атала бошлайди. Мадрасанинг “Усмония” деб аталганига иккинчи сабаб ушбу мадраса қошида жойлашган Муинидин Чиштий (р.ҳ.)нинг пири муршидларининг номи Усмон ал-Ҳоруний (р.ҳ.) эди.</p>
<p id="i">Муиниддин ал-Ажмирий (р.ҳ.) ушбу мадрасада ўн беш йил мударрислик қилганлар. Сўнг мадрасанинг барилавийлар жамоасига аъзо бўлган бошқа мударрислар билан оралари бузилиб, ўрталарида ихтилоф юз беради. Шу сабабли, Шайх Муиниддин ал-Ажмирий (р.ҳ.) бошқа бир мадраса – “Дор ал-улум ал-ҳанафия ас-суфия” номли ўқув даргоҳи таъсис қилиб, алоҳида чиқиб кетганлар ва ушбу кейинги мадрасасида ўн икки йил талабаларга сабоқ берганлар.</p>
<p id="i">Мавлоно Муиниддин ал-Ажмирий (р.ҳ.) қаламига мансуб бир неча рисолалари, “Жомеъ ат-Термизий”га битган ҳошияси, Шайх Муиниддин Чиштий (р.ҳ.) маноқиби кабилар бор.</p>
<p id="i">Демак, Мавлавий Домла Ҳиндистоний (р.ҳ.) ўқиган “ал-Усмония” мадрасаси мана шу бўлиб чиқади. Натижада ҳозирда ушбу “ал-Усмония” мадрасасининг ёпилиб кетиши сабаблари анча-мунча ойдинлашган бўлса ажаб эмас. Мазкур мадрасанинг муассиси барилавийлар билан келишолмай, алоҳида чиқиб кетганидан сўнг мадрасада кейинчалик, барака ва файз қочиб, ёпилиб кетган кўринади. Такфир балосига, яъни, мусулмонларни сал нарсага кофирга чиқаравериш балосига гирифтор бўлган барлавийлар “Усмония” мадрасасининг таъсисчиси ва бош мударриси Муиниддин ал-Ажмирий (р.ҳ.)ни ҳам кофирга чиқарганлар! Ул зот барлавийларнинг раҳбари Аъло Ҳазрат Аҳмад Ризохон (р.ҳ.) томонидан битилган “Шамоим ал-анбар фий адаб ан-нидо амом ал-минбар” (“Минбар олдида нидо қилиш адаби ҳақида анбар ҳидлари”) номли асарига раддия сифатида “ал-Қавл ал-азҳар фима йатаъаллақу би-масъалат ал-азон инда-л-минбар” (“Минбар олдида азон айтиш масаласига тааллуқли масалаларда энг зоҳир гап”) деган асар битганлар. Унинг бу раддиясига чидай олмаган Аҳмад Ризохон (р.ҳ.)нинг ўғли Ҳомид Ризо (р.ҳ.) “Ажло анвори Ризо” (“Ризо нурларининг энг жилоси”) номли асар битиб, унинг 13-саҳифасида Муиниддин ал-Ажмирий (р.ҳ.)ни кофир деб эълон қилади. Хуллас, барлавийларнинг ана шундай кескин ҳаракатлари туфайли “Усмония” мадрасасининг таъсисчиси ва бош мударриси Муиниддин ал-Ажмирий (р.ҳ.) мадрасани ташлаб кетишга мажбур бўладилар.   </p>
<p id="i">Энди, йилларни солиштириб кўрамиз: мадраса 1909 йили ташкил қилинган. Шайх Муиниддин ал-Ажмирий (р.ҳ.) 15 йилдан кейин, яъни 1924 йилгача у ерда фаолият юритиб, янги мадрасага ўтиб кетганлар. Кейинги мадрасада эса у 12 йил фаолият олиб борганлар. Бу 1936 йилларга тўғри келади, сўнг тариқатга берилади ва 1940 йилда вафот қиладилар. Ҳаммаси тўғри келаяпти.</p>
<p id="i">Мавлавий Домла Ҳиндистоний (р.ҳ.) қиссада “саккиз йил шул мадрасада дарс таҳсил қилдим”, деганлар (<span id="manba">Қисса. 28-бет</span>)). “ал-Усмония” мадрасасида етти йил ўқилганидан кейин ҳажга кетиш воқеаси қизиқ. Қиссада ул зотнинг ўзи бундай дейдилар: “Шу кун мадрасаға бориб ўқушумни дилим истамас эди. Бир кун мени озод қилиб қўйса-да, хоҳлаған жойимға бориб саёҳат қилиб келсам. Дилим шуни истар. Мадрасани бошлиғиға ариза ёздим: “Бу кун менинг тобим йўқ, мени ўқушдан озод қилсаларинг”, деб илтимос қилдим. Мадраса табибининг олдиға мени муолажа қилиш учун юбордилар. Табиби кўруб айтдики: “Сизда ҳеч қандай касал йўқ, энди сизға рухсат бераман, бир кун шаҳарни томошо қилинг”. Менга ижозатнома бердилар”(<span id="manba">Қисса. 28-бет</span>)</p>
<p id="i">Мана шу парчада диққат қиладиган икки нуқта бор. Биринчиси, Мавлавий Домла Ҳиндистоний (р.ҳ.) мадрасага бориб ўқишни истамай қолганлар, тобим йўқ, деб баҳона қилганлар. Демак, биз аниқлаган маълумотга кўра, мазкур мадрасанинг асосчиси Мавлоно Муиниддин ал-Ажмирий (р.ҳ.) барилавийлар билан жанжал қилиб, алоҳида чиқиб кетганидан сўнг мадрасада таълимнинг мазаси қочади. Натижада Мавлавий Домла Ҳиндистоний (р.ҳ.)га мадраса ҳаёти ёқмай, зерикиб қоладилар. Иккинчи нуқта шу ердаки, ушбу парчада оддийгина қилиб, “мадрасани бошлиғи” деб қўя қолинган (<span id="manba">Қисса. 28-бет</span>)</p>
<p id="i">Демак, қиссага чуқур зеҳн солинса, бу вақтга келиб, асил бош мударрис мадрасадан кетиб қолганидан сўнг Мавлавий Домла Ҳиндистоний (р.ҳ.)нинг кўнгиллари мадрасадан совуб улгурган эди!</p>
<p id="i">3) Қиссада “Усмония” мадрасасининг бир тарафида Шайх Муиниддин Чиштий (қ.с.) мақбараси бор бўлган. </p>
<p id="i">“Усмония” мадрасасининг муассиси Муиниддин ал-Ажмирий (р.ҳ.) Шайх Муиниддин Чиштий (қ.с.)га муҳаббат қўйган бўлганлар. Шунинг учун ҳам унинг мақбараси ёнида мадрасани ташкил қилганлар ва унинг маноқибларига бағишлаб асар битганлар. Ўзи ҳам вафот қилганларида ушбу мақбара ёнига дафн қилинган. Хўш, Шайх Муиниддин Чиштий (қ.с.) ким?</p>
<p id="i">Хожа Муиниддин Ҳасан ал-Ҳусайний ас-Санжарий ал-Чиштий (қ.с.) Ҳиндистон тарихида муҳим из қолдирган авлиёуллоҳлардан бири ҳисобланади. У ҳақида "Хазинат ал-асфиё", "Сияри ақтоб", “Анвор ал-орифин” китобларида батафсилроқ маълумотлар мавжуд (<span id="manba">Ғулом Сарвар Лоҳурий. Хазинат ал-авлиё. 1-жилд. – Ҳиндистон: Наволкишвар, 1899. – Б. 256-267; Мавлоно Ҳидоя. Сияр ал-ақтоб. – Ҳиндистон, 1889. – Б. 100-107; Муҳаммад Ҳусайн Муродободий. Анвор ал-орифин. – Ҳиндистон: Наволкишвар, 1876. – Б. 332-342</span>)</p>
<p id="i">Шайх Муиниддин Чиштий (қ.с.) тариқатда чиштия тариқатининг етук вакили, Пайғамбаримиз соллаллоҳу алайҳи ва саллам авлодларидандир. Шунинг учун унинг нисбасига ал-Чиштий ҳам қўшилади. Санжаристон қишлоғида туғилиб-ўсганлари боис ас-Санжарий нисбасини олганлар. Ул зот 537/1142 йил туғилиб, 633/1235 йил вафот қилганлар. У етмиш йил давомида хуфтонга қилган таҳорати билан бомдодни ўқиган шабхез авлиёлардан бири бўлган (<span id="manba">Хазинат ал-авлиё. – Б. 256</span>)</p>
<p id="i">Шайх Муиниддин Чиштий (қ.с.) мелодий 1129-1220 йилларда яшаган шайх Усмон Ҳоруний (қ.с.)га инобат қилиб, ундан тариқат хирқасини олиб кийганлар. </p>
<p id="i">Шайх Муиниддин Чиштий (қ.с.) вафот қилганларида, одамлар Расулуллоҳ (с.а.в.)ни тушларида кўрганлар. Расулуллоҳ (с.а.в.): "Биз Аллоҳнинг маҳбуби Муиниддинни қарши олишга пешвоз чиқиб турибмиз!", деганлар. Бобурий подшоҳлардан Шоҳ Жаҳон унинг Ажмирдаги мақбарасини тиклаган, ёнида катта маҳобатли масжид солдирган (<span id="manba">Хазинат ал-асфиё. 266-бет</span>)</p>
<p id="i">"Анвор ал-орифин" асарида ҳозиргача Шайх Муиниддин Чиштий (қ.с.)нинг ҳужралари сақланиб қолган, у ерда одамлар икки ракъат намоз ўқийдилар, чилла ўтирадилар, дейилган (<span id="manba">Анвор ал-орифин. 337-бет</span>)</p>
<p id="i">Мавлавий Домла Ҳиндистоний (р.ҳ.) ўз қиссаларида Мулла Фақир (р.ҳ.) мазкур авлиё Муиниддин Чиштий (қ.с.) мақбараси ёнида – мазкур ҳужрада қирқ кун чилла ўтирганини зикр қилганлар (<span id="manba">Қисса. 30-31 ва 38 бетлар</span>)</p>
<p id="i">Мулла Фақир (р.ҳ.) қиссаси жуда машҳур бўлиб, унда биз эътибор қаратишимиз керак бўлган нуқта бор. Ул зотнинг зиёратгоҳга ташриф буюрганларини, қирқ кун чилла ўтирганларини Мавлавий Домла Ҳиндистоний (р.ҳ.) бир неча марта айтиб берганлар. Унда айтилишича, Мулла Фақир (р.ҳ.)нинг зиёратгоҳга келганлари ва қирқ кун чилла ўтириб кетмоқчи бўлаётганларини Мавлавий Домла Ҳиндистоний (р.ҳ.) мадраса устозларига хабар бермаганлар (<span id="manba">Қисса. 38-бет</span>)</p>
<p id="i">Демак, Мавлавий Домла Ҳиндистоний (р.ҳ.) ўз даврининг ушбу буюк авлиёси  мадраса ва зиёратгоҳга ташриф буюрганини устозлардан яширгани ва хабар бермагани шуни кўрсатадики, Мавлавий Домла Ҳиндистоний (р.ҳ.) ўзлари ўқиётган мадрасадан ўша йиллари кўнгли совиган ва мадраса мударрисларидан хафа бўлиб юрганлар. Шу билан бирга бу Мулла Фақир (р.ҳ.)нинг эътиқодий қарашлари барлавийларнинг қарашларидан бошқачароқ бўлганини англатади.</p>
<p id="i">4) Мавлавий Домла Ҳиндистоний (р.ҳ.) “Усмония” мадрасасидан ўқишни ўртасидан ташлаб, ҳажга кетишга нима мажбур қилди? Юқорида биз кўрсатган далилларга кўра, нима учун ул зотнинг кўнгли мадрасадан совиди, нимага мадраса мударрисларидан хафа бўлдилар? Ўша вақтдаги мадраса ҳозирда Ҳиндистонда икки қарама-қарши тоифаларга бўлинган – Девбанд уламолари ва улардан ажралиб чиққан барилавийлардан қайси бирига тегишли бўлган?</p>
<p id="i">Мавлавий Домла Ҳиндистоний (р.ҳ.)нинг ҳажга кетиб қолишларининг сабабини падари бузрукворлари билан тасодифан учрашиб қолганларида кўриш мумкин, албатта. Бироқ, бу бир баҳона эди. Чунки, ул зот мадрасадан кўнгли совиган, қандай кетишни билмаётган, кета ҳам олмаётган бир пайт эди. Бу вақтда мадраса таълимида узилиш, дарс жараёнларида бефайзлик мавжуд бўлиб турган эди.</p>
<p id="i">Мавлавий Домла Ҳиндистоний (р.ҳ.)нинг ўқишининг уч-тўрт йили ўтганидан сўнг мадрасанинг бош мударриси, Мавлавий Домла Ҳиндистоний (р.ҳ.)нинг устозларидан бири Мавлоно Муиниддин ал-Ажмирий (р.ҳ.) мадрасадан кетиб қолган эди. У билан бирга қўшилиб, мадрасанинг энг сара уламолари ва етакчи талабалари ҳам кетиб қолгани табиий. Кўплаб талабалар эса воқеалар қандай ривожланишини билмаганликлари боис қолишга мажбур бўлган кўринади. Айниқса, бундай ҳолатда узоқ жойлардан келиб, мусофирчиликда юрган талабалар кескин ҳаракат қила олмай қоладилар. Шунинг учун Мавлавий Домла Ҳиндистоний (р.ҳ.) ҳам мадрасада қолишга мажбур бўлганлар.</p>
<p id="i">Аслида девбандий уламолардан бўлган Мавлоно Муиниддин ал-Ажмирий (р.ҳ.) 1925 йилга келиб, мадрасада ўрнашиб қолган бир неча барилавийлар фитнаси билан у ердан кетиб, бошқа мадраса таъсис қилишига мажбур бўладилар. </p>
<p id="i">XIX аср охири – XX аср бошларида Ҳиндистон уламоларининг аҳли сунна ва жамоага оидлари бир неча тоифага бўлиниб бўлган эди. Шулардан бири Девбанд шаҳрининг “Дор ал-улум” мадрасаси муассислари ва ушбу мадрасадан етишиб чиққан олимлар, кейин буларга қарши бўлган барлавийлар жамоаси. </p>
<p id="i">Барлавийларнинг раҳбари Бариле шаҳридан чиққан Аъло Ҳазрат Аҳмад Ризохон (<span id="manba">1272-1340/1856-1921</span>) бўлиб, у ўзининг қаттиқ қўллиги, кескин фикрлари, такфирчи экани, яъни аҳли сунна ва жамоа олимларини сал нарсага кофирга чиқаравериши билан Ҳиндистон тарихида қолган. Айниқса, у Девбанд олимлари билан келишмай қолади ва уларнинг энг улуғ олимлари Қосим ан-Нонутавий (р.ҳ.), Рашид Аҳмад Гангуҳий (р.ҳ.), Халил Аҳмад Саҳоранфурий (р.ҳ.) ва Ашраф Али Таҳонавий (р.ҳ.) кабиларни кофирга чиқарган. Мана шу олимлар қаторида “Усмония” мадрасасининг асосчиси, бош мударрис Муиниддин ал-Ажмирий (р.ҳ.) ҳам бор эди.</p>
<p id="i">Мавлавий Домла Ҳиндистоний (р.ҳ.) ҳажга кетиб қолиш арафасидаги йиллар “ал-Муиния ал-Усмония” мадрасаси барилавийлар қўлида эди. Шунинг учун Мавлавий Домла Ҳиндистоний (р.ҳ.) мадраса мударрисларидан хафа бўлиб юрганлар. Унда ул зотни ҳаждан қайтиб, яна ўша мадрасага келишига нима мажбур қилди экан? Албатта, бунинг биринчи сабаби таълимни охирига етказиш мақсади эди. Иккинчидан, мадраса барилавийлардан қайтиб, яна унинг асл эгаси Мавлоно Муиниддин ал-Ажмирий (р.ҳ.) қўлига ўтганмикин, деган умидлари бор бўлган бўлиши керак. Биз мадраса тез орада яна Муиниддин ал-Ажмирий (р.ҳ.) бошлиқ Девбанд уламолари қўлига ўтганлигини икки нарса орқали биламиз. Биринчиси, Мавлоно Муиниддин ал-Ажмирий (р.ҳ.) вафот қилганидан сўнг шогирдлари уни ана шу мадраса қошидаги Шайх Муиниддин Чиштий (қ.с.) мақбараси ёнига дафн қилганлар. Демак, унинг вафоти пайтида “Усмония” мадрасаси яна асл эгаларига қайтган бўлган. Иккинчи далил шуки, ўша даврларда талаба бўлган зотлар бугунги кунда Девбанднинг таниқли уламолари бўлиб етишганлар. Уларнинг гувоҳлик беришларига қараганда, 1950 йилларгача мадраса Девбанд “Дор ал-улум”ининг филиали сифатида фаолият юритган. Демак, 1924 йил охирларидан бошлаб “Усмония” мадрасаси унинг асл эгаларидан тортиб олиниб, барилавийлар қўлига ўтган. Бу мадрасада бош мударрислик қилган Мавлоно Амжад Али (р.ҳ.)нинг 1932 йилда бошқа мадрасага ўтганигача давом қилган бўлса керак. Мазкур мадрасада юрганида у барлавийлар томонидан “Садру-л-мударрисин” унвонини қўлга киритган. Амжад Али (р.ҳ.) таржимаи ҳолида унинг мана шу йилларда, яъни 1924-1932 йилларда Ажмирдаги “Усмония” мадрасасида бош мударрис бўлгани қайд қилинади. Сўнг Амжад Али (р.ҳ.) 1932 йилдан бошлаб Алигарҳдаги “Дор ал-улум ҳофизия-саъидия” мадрасасига ўтиб кетган. 1950 йиллардан кейин эса барча мақбаралар ва қабристонларга ҳаддан ошиқ ихлос қўйган барилавийлар яна қаттиқ ҳаракат қилиб, мадрасани қайта олиб қўйганлар. Ҳозирда у ерлардан файз қочиб, фақат оломоннинг Шайх Муиниддин Чиштий (қ.с.) мақбараси зиёратгоҳига келиб-кетишлари юз беради, афсуски, бу жойда мадраса номидан бошқа нарса қолмаган...</p>
<p id="i">Мавлавий Домла Ҳиндистоний (р.ҳ.) ўқиган даврда “ал-Муиния ал-Усмония” мадрасаси барилавийларники бўлмаганлигини, фақатгина уларнинг фитнаси сабабли улар қўлига ўтиб кетгани, сўнг қайтиб мадраса асл эгаларига ўтганини исботлайдиган бошқа иккита кучли далил бор. Барилавийлардан бўлмиш Муҳаммад Аҳмад ал-Мисбоҳий (р.ҳ.) ўзининг “Ҳудус ал-фитан ва жиҳоду аъён ас-сунан” (<span id="manba">(“Фитналарнинг пайдо бўлиши ва Суннат уламоларининг жидду-жаҳдлари”</span>) номли асарида барилавийларга тегишли мадрасаларнинг рўйхатини берган. Мазкур асардаги мадрасалар рўйхати Ҳиндистондаги фирқа ва оқимларни, шу жумладан, ваҳҳобийлар, девбандийлар, надавийлар бирма-бир санаб ўтилганидан сўнг, “Ҳиндистондаги аҳли суннанинг катта мадрасалари” сарлавҳаси остида келтирилган. Унда барилавийларга тегишли Ҳиндистон, Покистон ва Бангладеш ҳудудларидаги мадрасалар бирма-бир, номма-ном, шаҳарма-шаҳар жадвал қилиниб кўрсатиб ўтилган. Ушбу рўйхатдан биз Ажмирда барилавийларга тегишли битта ҳам мадраса йўқлигини билиб оламиз(<span id="manba">Муҳаммад Аҳмад ал-Мисбоҳий. Ҳудус ал-фитан ва жиҳоду аъён ас-сунан. – Қоҳира: ал-Муқаддам, 2008. – Б. 176-178</span>)</p>
<p id="i">Девбанд уламоларининг улуғларидан, “Дор ул-улум”нинг бошмударриси, муҳаддис олим Муҳаммад Яъқуб ан-Нонутавий (<span id="manba">1833-1884</span>) айнан Ажмирда Мавлавий Домла Ҳиндистоний (р.ҳ.) ўқиган жойда дарс ҳалқасини ташкил қилиб, талабаларга бир муддат дарс берган (<span id="manba">Абдулҳай ибн Фахриддин ал-Ҳасаний. Нузҳат ул-хавотир. 8-жилд. – Байрут: Дори Ибн Ҳазм, 1999. – Б. 1403</span>). Яъни, қадимдан Шайх Муиниддин Чиштий (қ.с.) зиёратгоҳи ва унинг атрофидаги бинолар мажмуаси ҳақиқий аҳли сунна ва жамоатнинг, айтиш мумкинки, Девбанд уламоларининг назоратидаги даргоҳлардан бири бўлган.</p>
<p id="i">Демак, аввал бошда – Мавлавий Домла Ҳиндистоний (р.ҳ.) “Усмония” мадрасасига борган вақтларда мадраса берилавийларга тегишли бўлган эмас! </p>
<p id="i">5) Мавлавий Домла Ҳиндистоний (р.ҳ.)нинг энг асосий устози Мир Муҳаммад Ғавс Саййидзода (р.ҳ.) буюк ҳанафий олими Абдулҳай ал-Лакнавий (р.ҳ.) шогирди эди. Абдулҳай ал-Лакнавий (р.ҳ.) эса исломий илмларнинг қарийб барча соҳалари бўйича 150 га яқин асар ёзиб қолдирган баракали ижодкор алломалардан биридир. Мавлавий Домла Ҳиндистоний (р.ҳ.) бир суҳбатларида (бу суҳбатнинг видеоси ҳам бор) унинг буюк зот бўлганлари ва юздан зиёд асарлар битиб қолдирганлари борасида фахр-ифтихор билан гапирганлар. Дарҳақиқат, Абдулҳай ал-Лакнавий (р.ҳ.) Марказий Осиё халқларига ҳам таниш ва қадрдон эди. Унинг ўнлаб асарлари бу ўлкада ҳам муаллиф тириклиги давридаёқ донг қозониб улгурган эди.</p>
<p id="i">Абдулҳай ал-Лакнавий (р.ҳ.) Девбанд уламолари билан жуда қадрдон, борди-келдиси мустаҳкам, улар билан ҳамкорликда ижодий ишларни амалга оширганлар. Жумладан, унинг “Мажмуат ал-фатово” асарини кўздан кечирган кимса у ўзининг айрим фатволарини Девбанд уламоларининг улуғлари билан биргаликда чиқарганларини кўради. Афсуски, унинг умри қисқа бўлди. У (1847-1886) йилларда яшаган, юзлаб шогирдлари эса ул зотнинг вафотидан сўнг бошқа олимларнинг хизматларига ўтиб кетганлар. Бу вақтда Ҳиндистонда Девбанд мадрасаси шуҳрат қозонган эди, шунинг учун Мир Муҳаммад Ғавс Саййидзода (р.ҳ.) ҳам ушбу мадрасага бориб ўқишларини давом қилдирган бўлишлари керак. Мир Муҳаммад Ғавс Саййидзода (р.ҳ.) вафотлари чоғида Мавлавий Домла Ҳиндистоний (р.ҳ.)ни айнан Девбанд мадрасасига йўллаганлари табиий, албатта. У Ажмирдаги “ал-Муиния ал-Усмония” мадрасаси ташкилотчиси Муиниддин ал-Ажмирий (р.ҳ.) билан дўст, сабоқдош шерик бўлган бўлганлари ҳам эҳтимолдан холи эмас! </p>
<p id="i">Мавлавий Домла Ҳиндистоний (р.ҳ.)нинг Девбанд мадрасасига борганликларини уларнинг ўзлари айрим шогирдларига гапириб берганликлари рост гап! Мадарасага борганларида, ҳаво жуда иссиқ бўлган. Девбанднинг ҳавоси ҳозир ҳам Ҳиндистондаги энг иссиқ, энг дим бўладиган жойлардан бири ҳисобланади. У пайтларда эса Ҳиндистондан бошқа жойлардан келган талабаларнинг баъзи бирлари ҳавонинг иссиқ ва димлигидан ҳатто ўлиб қолганлиги мадрасанинг архив ҳужжатларида ҳозиргача сақланиб қолган. Мавлавий Домла Ҳиндистоний (р.ҳ.) ҳам ҳавога чидай олмасдан, дарҳол бетоб бўлиб қолганлари табиий, албатта. Ўзлари гапириб берган, мадрасанинг ҳовузи бўйида хафа бўлиб, йиғлаб ўтирганликлари воқеаси жуда таъсирчан. Дарвоқе, мадрасанинг ушбу ҳовузи ҳозир ҳам мавжуд. Шундан сўнг, устозлар маслаҳат қилиб, уни ҳавоси анча яхши ва тоза бўлмиш Ажмир мадрасасига жўнатганлар. Ажмирдаги “ал-Муиния ал-Усмония” мадрасаси у пайтлар Девбанд мадрасасининг филиали ҳисобланар эди. Мавлавий Домла Ҳиндистоний (р.ҳ.) шу тариқа Ажмирга – “Усмония” мадрасасига бориб қолганлар.</p>
<p id="i">Мавлавий Домла Ҳиндистоний (р.ҳ.)нинг одатлари, гап-сўзлари, ақидавий ва фиқҳий қарашлари кўпроқ Девбанд уламоларининг одат, гап-сўз, ақидава фиқҳий қарашларига мос келади. Жумладан, Девбанд уламолари ўша давлардан бери то ҳозирги кунларгача дарс беришдан олдин мударрис ўзи ўтмоқчи бўлган дарсини бир қатор кўриб олишни мударрисликнинг шарти қилиб олганлар. Маълумки, Мавлавий Домла Ҳиндистоний (р.ҳ.)нинг ҳам одатлари аввал ўзлари дарсни яхшилаб кўриб олиб, сўнг талабаларга сабоқ берганлар.      </p>
<p id="i">6) Мавлавий Домла Ҳиндистоний (р.ҳ.) ҳажга кетаётганларида “Усмония” мадрасаси бош мударриси Мавлоно Амжад Али ал-Аъзамий (р.ҳ.) деган зот бўлганлар. Ул зот Мавлавий Домла Ҳиндистоний (р.ҳ.)га ҳажга кетаётганлари сабабли ўзлари тасниф қилган “Раҳбар ул-ҳаж” номли асарни тақдим қилганлар. Юқорида ҳам айтганимиздек, қиссада бу ном Мавлоно Аҳмад Али тарзида янглиш берилган (Қисса. 33-бет). Хўш, Мавлоно Амжад Али (р.ҳ.) ким эдилар? Афсуски, Мавлавий Домла Ҳиндистоний (р.ҳ.) ул зотнинг кимликларини, ўзларига устоз сифатида қандай аҳамият касб қилганлигини асло айтган эмаслар. Фақат, айрим суҳбатларида Амжад Али (р.ҳ.) дарс жараёнларида бирор нарсаларини, масалан, қаламлари ёки кўзойнакларини йўқотиб қўйиш одатлари ва уни излаб топиб олиш ҳолатлари кўп юз бергани, дарс бериш жараёнида намозда ўтиргандек чўкка тушиб ўтиришларини зикр қилганлар. </p>
<p id="i">Шайх Амжад Али ибн Шайх Таййиб Жамолиддин ибн шайх Худобахш ибн шайх Хайриддин ал-Аъзамий (<span id="manba">1300-1367/1882-1948</span>) барилавийларнинг катта олимларидан бири ҳисобланади. Ибтидоий таълимдан кейинги асосий  илмни Шайх Ҳидоятуллоҳ ар-Ромфурий (р.ҳ.) ва Ҳиндистоннинг энг таниқли олимларидан бири Васий Аҳмад ас-Суратий (р.ҳ.)дан олган. Васий Аҳмад ас-Суратий (р.ҳ.) умрининг охирларида касал бўлиб қолиб, ўрнига Амжад Али (р.ҳ.)ни мударрисликка таклиф қиладилар. Демак, Амжад Али (р.ҳ.) бу пайтда юртда – уламолар орасида танилиб, иқтидорли олим сифатида шаклланиб улгурган эди. Шу вақтда барилавийларнинг бошлиғи Аъло Ҳазрат Аҳмад Ризохон (р.ҳ.) Васий Аҳмад ас-Суратий (р.ҳ.)нинг касалкўрдисига келадилар ва Амжад Али (р.ҳ.) билан ҳамсуҳбат бўладилар. Шу тариқа бу иқтидорли олим “тузоқ”га илинади. Бу воқеа 1911 йилларга тўғри келади. У Аъло Ҳазрат Аҳмад Ризохон (р.ҳ.)нинг отамакони Барилига икки марта келган. Кейинчалик Амжад Али (р.ҳ.) унинг ўрнига халифа бўлганлар, у томонидан “Садр аш-шариъа” унвонини олганлар. Олимлиги сабабли Аъло Ҳазрат Аҳмад Ризохон (р.ҳ.)нинг тасниф ишларига қатнашганлар, жумладан, Қуръони каримнинг урдуча таржимаси “Канз ал-имон”ни қайта қўриб чиққанлар. Аъло Ҳазрат Аҳмад Ризохон (р.ҳ.) ўз жанозасини у ўқишини васият ҳам қилган. Барилавийлар Аҳмад Ризохон (р.ҳ.) вафотидан сўнг унинг ўрнига Амжад Али (р.ҳ.)ни халифа деб эълон қиладилар. Лекин, у озроқ муддат бу ишга масъул бўлиб, кейинчалик таълим бериш баҳонасида айнан Ажмирга кетиб қоладилар.</p>
<p id="i">Мавлоно Амжад Али (р.ҳ.) бир қанча шогирдлар чиқарганлар ва китоблар тасниф қилганлар. “Баҳори шариат” номли фиқҳий манба ёзганлар. Таниқли ҳанафий олими Имом ат-Таҳовий (р.ҳ.)нинг “Шарҳ маоний л-асор” асарига шарҳ битганлар. Тўрт жилдли фатволар тўпламига эга (<span id="manba">Муҳаммад Аҳмад ал-Мисбоҳий. Ҳудус ал-фитан. – Миср, 2008. – Б. 163</span>)</p>
<p id="i">Шуни таъкидлаш керакки, Мавлавий Домла Ҳиндистоний (р.ҳ.) қиссаларида тилга олинган Амжад Али (р.ҳ.)нинг “Раҳбар ул-ҳаж” номли алоҳида асари манбаларда қайд қилинмайди. Чунки, мазкур асар, аслида, унинг “Баҳори шариат” номли кўп жилдли фиқҳий асарининг бир қисми – ҳаж китоби эди. Мавлавий Домла Ҳиндистоний (р.ҳ.) бу асарнинг номини атайин бошқача айтганлар, деган хулоса пайдо бўлади. Биз буни қаердан билдик? Мавлавий Домла Ҳиндистоний (р.ҳ.)нинг қиссаларидан маълумки, мазкур “Раҳбар ул-ҳаж”да ҳаж сафарига тааллуқли йўл-йўриқлар кўрсатилган. Жумладан, ҳожилар параходга чиқишдан олдин йўлга олти метрча келадиган арқон, пақир (челак), лимон ва қора чой олишлари кераклиги ҳақидаги тавсия (<span id="manba">Қисса. 33-34-бет</span>). “Баҳори шариат”нинг охирги нашри 2011 йилда юз берган бўлиб, уч жилдда, ҳар бир жилди икки китобдан иборат қилиб чоп қилинган. Айни мавзу эса ҳаж китобининг “Заруриёти сафар” (<span id="manba">(“Ҳаж сафарига зарур бўладиган маслаҳатлар”</span>) мавзусида ёритилган (<span id="manba">Қаранг: Амжад Али ал-Аъзамий. Баҳорий шариат. 1-жилд. Иккинчи китоб. Ҳиссаи шашшум. – Карочи: Мактабат ал-Мадина, 2011. – Б. 1053-1056</span>)</p>
<p id="i">Юқорида зикр қилинган Муҳаммад Аҳмад ал-Мисбоҳий (р.ҳ.)нинг “Ҳудус ал-фитан” асарида келтирилган барилавийларга тегишли мадрасалар рўйхатида Мавлоно Амжад Али (р.ҳ.)га мансуб мадрасалар ҳам зикр қилинган. Ҳиндистонда “Жомеъа ал-амжадия ар-ризавия” битта, Ҳиндистон ва Покистонда эса “Дор ал-улум ал-амжадия” номли биттадан мадраса унинг номи билан аталган. Лекин булар Мавлавий Домла Ҳиндистоний (р.ҳ.) ўқиган Ажмирда жойлашган эмас. Шунингдек, барилавийлар мадрасалари рўйхатида “Усмония” мадрасасининг номи учрамайди. Шундан билса бўладики, барилавийлар “Усмония” мадрасасини асл эгаларидан тортиб олиб қўйганлар, шунинг учун уни ўзларининг мадрасалари деб ҳисобга олмаганлар.</p>
<p id="i">7) Мавлавий Домла Ҳиндистоний (р.ҳ.) барлавий бўлмаганлари ва уларга ихлос қўймаганларига бир қанча далиллар мавжуд. Аввало, ушбу тоифага мансуб кимсалар борасида – “Усмония” мадрасасида бир муддат мударрис бўлиб турган Амжад Али (р.ҳ.)дан бошқанинг номини умуман тилга олмаганлар. Уни ҳам асло мақтаб гапирган эмаслар, Амжад Али (р.ҳ.) қаламига мансуб шоҳ асар бўлмиш, барилавийлар томонидан машҳур “Фатовойи Оламгирийя” (“Фатовойи Ҳиндийя”)дан ҳам устун қўйиладиган “Баҳори шариат” борасида мутлақо сўз юритмаганлар, фиқҳга бағишланган ушбу китобдан бирорта масалани айтганлари маълум эмас. Ҳолбуки, Мавлавий Домла Ҳиндистоний (р.ҳ.) ҳали Ҳиндистонга етиб бормаган вақтларида ушбу китоб ёзилган эди. Чунки, муаллифнинг ўзи 1919 йилнинг январь ойидаёқ ҳаж мавзусигача бўлган қисмини тугатганлигини қайд қилган, унинг учта ҳиссасини ўқиб чиқиб, Аҳмад Ризохон (р.ҳ.) 1920 йили май ойидаёқ тақриз ёзган эдилар, яъни Мавлавий Домла Ҳиндистоний (р.ҳ.) бу воқеадан роппа-роса икки ёки бир йилдан сўнг Ҳиндистонга келадилар. “Баҳори шариат” Мавлавий Домла Ҳиндистоний (р.ҳ.) “Усмония” мадрасасида ўқиб юрган кезларида – 1922 йили ва 1929 йилларда тўла ёзилиб, нашр этилади. Иккинчидан, у зот барлавийларнинг энг катта устози ва раҳбари Аҳмад Ризохон (р.ҳ.) борасида мутлақо эслаб ўтмаганлар. Ҳолбуки, Мавлавий Домла Ҳиндистоний (р.ҳ.) илк бор Ҳиндистонга борган вақтларида Аҳмад Ризохон (р.ҳ.) ҳали ҳаёт бўлганлар. Агар барлавийларга ва барлавий устозларга ихлос қўйган бўлганларида, Мавлавий Домла Ҳиндистоний (р.ҳ.) Аҳмад Ризохон (р.ҳ.)нинг юзлаб китоблари билан таниш бўлган бўлишлари керак эди, шов-шувларга, битмас-туганмас музокараларга сабаб бўлган, унинг чиқарган фатволарини кўрган-эшитган, ҳамма томонга тарқатилган рисолаларини ўқиган, унинг ақидавий ва фиқҳий фикрларини эшитган, айниқса, яна айтамиз, барлавийлар томонидан “Фатовойи Оламгирийя”дан устун қўйиладиган “Баҳори шариат” билан тўла танишиб чиққан бўлишлари ва ҳатто, айтиш мумкинки, ушбу асарнинг ёзилиш жараёнларига шахсан гувоҳ бўлганлари шубҳасиз эди. Демак, улар борасида “Илмни яшириш гуноҳ” қоидасига кўра, шогирдларига айтиб берган бўлар эдилар. Бироқ, Мавлавий Домла Ҳиндистоний (р.ҳ.) ёпиқ турган фитнанинг устини очмаслик кераклиги ҳақидаги қоидага амал қилиб, ва, асосийси, барлавийларни ёқтирмаганлари боис, улар ҳақида мутлақо гапирмаган кўринадилар.</p>
<p id="i">Барлавийларнинг ақидавий таълимотлари ва фиқҳдаги айрим устувор масалаларига Мавлавий Домла Ҳиндистоний (р.ҳ.) ақидалари ва фиқҳий қарашлари тескари эканлигининг ўзи ҳам Мавлавий Домла Ҳиндистоний (р.ҳ.) асло барлавийларга ихлос қўймаганлиги, уларга ён босмаганлигини англатади ва ҳатто, атайин уларнинг фикрларига қўшилмаганлигини сезиш мумкин. Демак, айрим масалаларни кўриб чиқамиз:</p>
<p id="i">А) Мавлавий Домла Ҳиндистоний (р.ҳ.) ўз даврининг ваҳҳобийсига ёзган мактуб жуда машҳур. У тожик ва ўзбек тилларида нашр қилинган, интернетда ҳам эълон қилинган. Ана шу мактуб асосида учта жиҳатга эътибор қаратамиз:</p>
<p id="i">1. Мактубда ул зот адолатли ишлари сабабидан давлатни мақтаганларини ёмонлаган ваҳҳобийларга қарши қадимий подшоҳ Нўширавоннинг кофир бўлса ҳам адолатли бўлганини зикр қиладилар ва Пайғамбаримиз соллаллоҳу алайҳи ва салламнинг “Мен одил подшоҳнинг даврида туғилганман!” деганларини ва таниқли адиб Саъдий Шерозий (р.ҳ.) қаламига мансуб бир байтни далил сифатида келтирадилар. Бу жуда тўғри фикрлар эди! Бироқ, одамларни кофирга чиқариш фитнасига мубтало бўлган барлавийларнинг раҳбари Аҳмад Ризохон (р.ҳ.) ўзининг “Малфузот”ларида Нўширавонни одил деган кимсани кофирга чиқаради ёки камида бу ишни ҳаром деб билади:</p>
<p id="ia">نوشيروان كو عادل كهنا كيسا؟</p>
<p id="ia">عرض. نوشيروان كو عادل كهه سكتى هين يا نهين؟</p>
<p id="ia">ارشاد. نهين، اور اگر اس كى احكام كو حق جان كر كهى (تو) كفر هى ور نه حرام</p>
<p id="i">“Нўширавонни одил деган кимса ким? Арз: Нўширавонни одил деб айтиш мумкинми ёки мумкин эмасми? Иршод: Мумкин эмас, яна агар унинг ҳукмларида ҳақ деб айтадиган бўлсанг, сенда куфр бор экан, агар ундай бўлмаса бу иш ҳаром бўлади” (<span id="manba">Малфузоти Аъло Ҳазрат. – Карочи: Мактабат ал-Мадина, 2009. – Б. 438</span>)</p>
<p id="i">Мавлавий Домла Ҳиндистоний (р.ҳ.) барлавийлар мударрислик қилган мадрасада, уларга ихлос қилиб ўқиган бўлганларида эди, албатта ва шак-шубҳасиз барлавийларнинг бошлиғи Аҳмад Ризохон (р.ҳ.) томонидан айтиб тарқатилган “Малфузот” билан таниш бўлган ва, асосийси, у томонидан куфр ёки ҳаром деб топилган гап-сўзни айтмаган ва ваҳҳобийларга қарши далил сифатида қўлламаган бўлардилар! </p>
<p id="i">Бир пайтлар ваҳҳобийларнинг юртимиздаги раҳнамолари Мавлавий Домла Ҳиндистоний (р.ҳ.)ни давлатни мақтаганлари ва “адолатли бўлаяпти-ку!” деганлари учун кофирга чиқарганларидек, барлавийлар ҳам ана ўша Аҳмад Ризохон (р.ҳ.)нинг “Малфузот”даги фатвосига суяниб, Худодан қўрқмасдан кофирга чиқариб юборган бўлармидилар?!  </p>
<p id="i">2. Барлавийлар такфир – мусулмонларни кофирга чиқариш балосига гирифтор бўлган жамоадир! Уларнинг раҳбари Аҳмад Ризохон (р.ҳ.) ўз давридаги таниқли уламолардан бир қанчасини кофир, деб эълон қилганлар ва бу борада ўнлаб асарлар битганлар. У фақиҳларнинг “агар тўқсон тўққиз далил бировнинг куфрига, битта далил унинг мўъминлигига топилса, уни кофир деб бўлмайди”, деган ҳукмларига ҳам қарши бориб, ўзини такфирдан тия олмаган. Бироқ, ундан фарқли ўлароқ, Мавлавий Домла Ҳиндистоний (р.ҳ.) мазкур мактубида айтишича, كفر و اسلام در نزد پروردگار معلوم ميشود – “Куфр ва ислом Парвардигорнинг олдида маълум бўлади!”. Шунинг учун ҳам ул зот мактуб йўлланаётган касни огоҳликка чақириб, Пайғамбаримиз соллаллоҳу алайҳи ва салламнинг мана бу ҳадисларини келтирадилар: من كفّر المسلم رجع الكفر اليه – “Кимки мусулмонни кофирга чиқарса, куфр ўзига қайтади!”. </p>
<p id="i">3. Барлавийларнинг энг катта эътиқодларидан бири Пайғамбар алайҳиссалом ва авлиёлар мутлақ ғайбни билувчи, дейишларидир. Жумладан, Амжад Али (р.ҳ.) ҳам “Баҳори шариат” асарида: “Аллоҳ азза ва жалла Пайғамбарлар алайҳимуссаломларга ўзининг ғайбларидан тўла хабардор қилгандир", деб қайд қилган (<span id="manba">Амжад Али ал-Аъзамий. Баҳорий шариат. 1-жилд. Биринчи китоб. Ҳиссаи аввал. – Карочи: Мактабат ал-Мадина, 2011. – Б. 41</span>). Мавлавий Домла Ҳиндистоний (р.ҳ.) эса ўзини айблаган ваҳҳобийга қарата: “Бу ғайбни даъво қилишдир, сен мусулмонмисан ўзи, Худованд таоло бундай деган-ку?!”, дея Аллоҳ таолонинг <strong> لا يعلم الغيب الا الله – “Ғайбни Аллоҳдан ўзгаси билмайди!” </strong> деган (<span id="manba">Намл, 65</span>) қатъий оятини келтирганлар. Демак, Мавлавий Домла Ҳиндистоний (р.ҳ.) “ғайбни бандалар ҳам тўла билишлари мумкин”, деган барлавийлар ақидасидан бошқа ақидада, яъни аҳли суннат ва жамоатнинг “Ғайбни Аллоҳдан бошқа билмайди!”, деган ақидада бўлганлар. Магнитофонга ёзиб олинган бир суҳбатларида Мавлавий Домла Ҳиндистоний (р.ҳ.) олим қанчалик ўқиб-ўрганмасин, у барча нарсаларни била олмаслиги ҳақида гапирадилар. “Адаб ад-дунё ва-д-дин”даги Имом аш-Шаъбий (р.ҳ.)нинг: “Инсон илмдан бир қултум ичса, олимман, деб бурни кўтарилиб кетади, иккинчи қултумни ичганида эса, кўп нарсани билмаслигига амин бўлади, учинчи қултумга эса, яъни тўла илмга эса Аллоҳдан бошқа ҳеч ким ета олмайди”, деган ҳикматни келтириб, илмга Аллоҳдан ўзга ҳеч ким ета олмаслигини айтадилар.  </p>
<p id="i">Б) Мавлавий Домла Ҳиндистоний (р.ҳ.) ўқиган “Усмония” мадрасасининг барлавийлар томонидан қўйилган мударриси Амжад Али (р.ҳ.), айтганимиздек, ўзининг “Баҳори шариат” асари билан танилганлар. Ушбу асарда жумъа намози ўқилгандан сўнг эҳтиёт юзасидан эҳтиёти пешин намозини ўқиш тавсия қилинган, ҳеч бўлмаганда хос одамлар уйларида ўқишлари кераклиги айтилган (<span id="manba">Амжад Али ал-Аъзамий. Баҳорий шариат. 1-жилд. Иккинчи китоб. – Карочи: Мактабат ал-Мадина, 2011. – Б. 764</span>). Барлавийларнинг муфтийларидан бири Файз Аҳмад Ризавий (р.ҳ.) томонидан бу борада махсус “Деҳоти жумъа” деган асар ҳам битилган.</p>
<p id="i">Лекин, Мавлавий Домла Ҳиндистоний (р.ҳ.) жумъа кунлари эҳтиёти пешин намози ўқиганликларини биров билмайди, уй ичида ҳам уни ўқиганликларини уйларида турган шогирдлар кўрган эмас. Ул зот эҳтиёти пешин ўқилмаслик тарафдори бўлганлар! Шунинг учун ул зотнинг пешқадам шогирлари яқин-яқингача ва ҳатто ҳозир ҳам жумъа кунлари бу намозни ўқимайдилар. Мавлавий Домла Ҳиндистоний (р.ҳ.)нинг энг катта шогирди Домла Ҳикматуллоҳ ҳафизаҳуллоҳ гарчи шаҳардан анча узоқ тоғли қишлоқда истиқомат қилсалар ҳам жумъадан кейин эҳтиёти пешин намозини ўқимай келардилар. Кўпроқ Қози Домла Абдуррашид алайҳи-р-раҳманинг шогирди ҳисобланган устозимиз Шайх Дўстмуҳаммад Турсун (р.ҳ.)нинг қатъий эътирози ва кўрсатган эътиборли далилларига асосланиб, Домла Ҳикматуллоҳ ҳафизаҳуллоҳ ҳам ҳозирда “эҳтиёти пешин” ўқийдиган бўлганлар. Бу далил шуни билдирадики, Мавлавий Домла Ҳиндистоний (р.ҳ.) барлавийлардан фарқли ўлароқ “эҳтиёти пешин” ўқиш лозим эмас”, деган қарашда бўлганлар.  </p>
<p id="i">В) Марказий Осиё халқлари орасида ҳам, Ҳиндистонда ҳам, мусулмон инсон вафотидан сўнг унинг қолдирган рўза ва намоз фидялари учун давра (тадовур ёки исқот) амалиётини ўтказиш анъанаси мавжуд. Бу ҳийлаи шаръий ҳам дейилиб, озгина миқдордаги муайян буғдой ва сумма вафот этганнинг ёшига нисбат қилиниб, фақирга фидя деб берилади ва қайтиб олинади. Бу марҳумнинг ёшига қараб, қайта-қайта такрорланади. Мазкур ишнинг жоизлиги ҳанафий фиқҳий манбаларининг аксариятида ҳам, барлавийларнинг фиқҳий асарларида ҳам учрайди. Барлавийларнинг улуғ олими Аҳмадёрхон ан-Наъимий (р.ҳ.) ўзининг “Жоа-л-Ҳақ!” номли асарида ушбу амалиётни ўтказиш зарурлиги борасида бир қанча далилларни тақдим қилганлар, эътирозларга батафсил жавоблар берганлар (<span id="manba">204-211 бетлар</span>). Бироқ, буларга хилоф ўлароқ Мавлавий Домла Ҳиндистоний (р.ҳ.) давра ўтказиш амалиётларида қатнашмаганлар, ўтказишни хушламай келганлар. Девбанд уламолари каби: “Агар вафот этган одамнинг номидан намоз ва рўзалари фидяси берилмоқчи бўлса, умри давомидаги намоз ва рўзалари фидяси тўла ҳисоб-китоб қилиниб, тўлиқ равишда фақирга берилсагина дуруст. Ҳийлаи шаръий қилиб, озгина миқдорни ўртада айлантириб, яна фақирга ҳеч нарса бермай юбориш яхши эмас!”, деган қарашга эга бўлганлар. Шунинг учун, унинг пешқадам шогирдлари орасида ҳам ушбу давра амалиёти кенг жорий қилинган эмас, Мавлавий Домла Ҳиндистоний (р.ҳ.) вафотларидан сўнг унга атаб давра амалиёти ўтказилгани ҳам маълум эмас.</p>
<p id="i">Г) Мавлавий Домла Ҳиндистоний (р.ҳ.) билан ўз даврида Абдуррашид қози домла (р.ҳ.) ўрталарида магнитофонда Қуръон оятлари ўқилганда сажда ояти эшитилса, саждаи тиловат қилиш вожиб бўладими ёки йўқми, деган масалада баҳс бўлиб ўтганлигини ўша давр одамлари яхши биладилар. Бу баҳсни Мавлавий Домла Ҳиндистоний (р.ҳ.) ўзлари ҳам гапириб берган бўлиб, ушбу суҳбат ўз вақтида магнитофонда ёзиб олинган, ҳозирда кенг тарқалган. Унда айтилишича, Абдуррашид қози домла (р.ҳ.) магнитофонда ўқилган сажда ояти эшитилганда саждаи тиловат вожиб бўлмайди, деганлар. Чунки, ул зот бу масалани ҳанафий мазҳабида битилган фиқҳга оид эски асарлардаги бир масалага ўхшатганлар. Яъни, сажда ояти тўти каби қушлардан эшитилса ёки тоғга ёхуд бирор нарсага урилиб қайтган акс садо орқали сажда ояти эшитилса, саждаи тиловат вожиб эмас. Бу, айтганимиздек, қарийб барча фиқҳий манбаларда ўз аксини топган. Уни барлавийлар олими Мавлоно Амжад Али (р.ҳ.) ҳам ўзининг “Баҳори шариат” асарида “Фатовойи Оламгирия” ва “Дурр ал-мухтор”дан олиб келтирганлар (<span id="manba">Амжад Али ал-Аъзамий. Баҳорий шариат. 1-жилд. Иккинчи китоб. Ҳиссаи чаҳорум. – Карочи: Мактабат ал-Мадина, 2011. – Б. 730</span>)</p>
<p id="i">Бироқ, Мавлавий Домла Ҳиндистоний (р.ҳ.) бунга хилоф ўлароқ магнитофондан эшитилган сажда оятига саждаи тиловат қилиш вожиб бўлади, деб айтганлар. Абдуррашид қози домла (р.ҳ.)га қараб: “Қози домла, Сизнинг айтганингизни тўғри ҳам дейлик, тасаввур қилинг, икковимиз Аллоҳ таоло ҳузурида турсак. Сиз бу масалага жавоб бериб, “Эй, Аллоҳ! Мен Сенга сажда қилмасликни буюрганман”, дейсизми? Унда нима қиласиз? Менинг жавобим эса тайёр. Мен: “Аллоҳим, Сенинг Қуръонинг ўқилди, Каломингнинг ҳурмати учун сажда қилиш лозим, деб айтдим”, дейман!”, деган эканлар. Бу воқеанинг бўлганлигини мен Мавлавий Домла Ҳиндистоний (р.ҳ.) нинг ўзларининг ана ўша магнитофонга ёзиб олинган суҳбатларидан ҳам, у икки зотнинг шогирдлари ҳисобланадиган Аҳмаджон махдум Кўҳистоний (р.ҳ.) ва Дўстмуҳаммад домла Турсун (р.ҳ.) кабилардан ҳам эшитганман.</p>
<p id="i">Мавлавий Домла Ҳиндистоний (р.ҳ.) Ҳиндистонда таҳсил олган вақтларда, ХХ асрнинг бошларида ҳали магнитофоннинг илк кўринишлари – фонограф, граммофон, патефон кабилар энди чиққан пайтлар эди. Буларга ёзиб олинган нарсаларни эшитиш мумкинми, айниқса, уларга Қуръон тиловати ёзиб олиниши мумкинми, агар мумкин бўлса, саждаи тиловат қилинадими, деган саволлар ва уларга айтилган турли-туман жавоблар кенг тарқалган эди. Ўша даврда яшаган араб олимларидан бири ҳатто бу нарсаларга Қуръон тиловати ёзиб олинишини ҳаром деб чиққан экан. Барлавийларнинг раҳнамоси Аъло Ҳазрат Аҳмад Ризохон (р.ҳ.) унга раддия сифатида бу замонавий нарсалар бўлиб, уларга ижобий қараш кераклигини, Қуръон тиловатларини уларга ёзиб олиш албатта мумкинлигини баён қилиб, фатво ёзиб жўнатган эканлар. Бу масалалар Ҳиндистонда ҳам тарқалаверганидан сўнг, Аҳмад Ризохон (р.ҳ.) бу масалани чуқурроқ ва кенг миқёсда ўрганиб чиқадилар ва алоҳида “ал-Кашф шофийан ҳукму фунужрафиё” (<span id="manba">“Фонограф ҳукмида шифо берувчи кашфиёт”</span>) деган рисола битганлар. Бу рисолада ушбу масала барча жиҳатдан, ҳамма томонлари қамраб олинган ҳолда кўриб чиқилган. Асар 19 рамазон 1328 йили – мелодий 24 сентябрь 1910 йилда ёзиб тугатилган ва бутун Ҳинд-Синд ўлкасига тарқатилган, бир неча марта нашр этилган. Мазкур асар Аҳмад Ризохон (р.ҳ.)нинг машҳур “Фатовойи ризавийя”си таркибига ҳам киритилган. Асарда Аҳмад Ризохон (р.ҳ.) саждаи тиловат мавзусига тўхталиб, “Биринчи дафъада мен сажда қилиш вожиб бўлса керак, деган хаёлга бордим. Кейин ушбу масалани чуқур ўрганиб чиқиш зарурат борлиги маълум бўлди”, деб ёзадилар ва ўзининг изланишларини бирма-бир тақдим қиладилар. Ушбу узундан-узоқ таҳқиқлардан сўнг, у фонограф ва граммофонларга ёзиб олинган сажда оятларини эшитилганда саждаи тиловат қилиш вожиб бўлмайди, деган қарорга келадилар:</p>
<p id="ia">اور مختصر يه كه سجده سماع اول پرهى نه كه مُعاد پر، اگرچه خاص اس سامع كى نظر سى مكرر نه هو اور شك نهين كه سماع صدا سماع مُعاد هى، اور فونوكى تو وضع هى اعاده سماع كى لئى هوئى هى، لهذا ان سى ايجاب سجده نهين و الله تعالى اعلم      </p>
<p id="i">“Гапнинг мухтасари шуки, сажда (айтувчининг ўзидан) илк эшитилгандан бўлади, овознинг қайтганидан эмас. Гарчи эшитувчининг назари такрор бўлса ҳам, лекин шак йўқки, садони эшитиш қайтариқни эшитишдир. Демак, фонографни қўяр экансан, қайтариқни эшитган бўлиб чиқасан. Шунинг учун, сажда вожиб бўлмайди. Аллоҳ таоло билгувчи!” (<span id="manba">Аъло Ҳазрат Аҳмад Ризохон. ал-Кашф шофийан ҳукму фунужрафиё. (Нашр жойи ва йили кўрсатилмаган). – Б. 452</span>).</p>
<p id="i">Мавлавий Домла Ҳиндистоний (р.ҳ.) Марказий Осиёда яшар ва шогирдлар етиштириш ишлари билан машғул эканлар, жумъадан кейин эҳтиёти пешин ўқиш кераклиги, марҳум номидан давра ўтказиш лозимлиги, магнитофондан эшитилган сажда оятига саждаи тиловат қилиш зарур эмаслиги каби масалаларда жумҳур ҳанафий олимларига, айниқса, мазкур минтақа уламолари фикрларига мувофиқ ҳаёт кечиришлари мумкин эди. Бироқ, ул зотнинг уммонлардан-да чуқур илму ирфонга эгалиги, кўпгина олимларда топилмайдиган юксак тақво соҳиби бўлганлиги, тасаввурларга ҳам сиғмайдиган буюк парҳезгорлиги сабабидан барча даҳо уламоларда бўлган ўзига хос тафаррудотга эгалигини ва, таъкидлаш ўринлики, барлавийлар ақидаси ва фикрларига қасддан қўшилмаганликларини, кўпроқ барлавийлар кофир деб эълон қилган Девбанд уламолари фикрлари билан ҳамфикр эканликларини билдиради!</p>
<p id="i">Д) Барлавийлар ва Марказий Осиёда яшовчи айрим мусулмонлар азон айтилган вақтда “Ашҳаду анна Муҳаммада-р-Расулуллоҳ!” калимаси айтилганда, бош бармоқларини ўпиб, иккала кўзларига суртадилар. Буни мустаҳаб амал деган фиқҳий қараш мавжуд. Бу ҳақида, ҳанафий мазҳаби тарихида энг охирги мумтоз давр фақиҳлари Ибн Обидин (р.ҳ.) ва Абдулҳай ал-Лакнавий (р.ҳ.) айтганларидек, ҳанафийлик фиқҳида эътиборсиз манбалар қаторида саналадиган “Жомеъ ар-румуз”, “Канз ал-ибод”, “Фатовойи Суфийя” каби фиқҳий манбаларда сўз юритилган. Бу ҳақида Абу Бакр ас-Сиддиқ разийаллоҳу анҳу томонидан ривоят қилинган ҳадисни Мавлоно Али ал-қори раҳимаҳуллоҳ “Мавзуот”да мавзуъ ҳадислар қаторида зикр қилганлар. Бироқ, барлавийлар ушбу амалга ҳаммадан кўра кўпроқ эҳтимом кўрсатадилар, мустаҳаблиги ҳам шубҳали бўлган амални ҳатто вожиб даражасида кўрадилар, уни инкор қилганларга қаттиқ таъналар билдирадилар. Барлавийлар олими Аҳмадёрхон ан-Наъимий (р.ҳ.) ўзининг “Жоа-л-Ҳақ!” асарида бу мавзуга ҳам тўхтаб ўтганлар ва эътироз билдирувчиларга ўз қарашларини ўтказишга урунганлар (<span id="manba">212-217 бетлар</span>). Бунга ҳам қаноат қилмасдан, у бу ҳақида алоҳида бир эмас, иккита: 1883 йилдаёқ “Мунир ал-айн фий ҳукми тақбил ал-ибҳомайн”(<span id="manba">“Икки бош бармоқни ўпиш ҳукмида кўзни равшанлаштирувчи”</span>) ва 1914 йилда “Наҳж ус-салома фий ҳукми тақбил ал-ибҳомайн фил-иқома” (<span id="manba">“Иқоматда икки бош бармоқни ўпиш ҳукмида саломатлик тариқаси”</span>) номли рисола битганлар ва бу кенг тарқатилган. Бироқ, оддий ҳақиқат шуки, Мавлавий Домла Ҳиндистоний (р.ҳ.) бу ишга эҳтимом қилган эмаслар! Ул зотда бу ишни кўрмаганлиги ва мустаҳаблигини эшитмаганлиги боис ул зотнинг шогирдлари ҳам, ул зотга ихлос қўйган халқ ҳам бу ишни қилмасдан келмоқдалар!</p>
<p id="i">Г) Барлавийлар раҳнамоси Аъло Ҳазрат Аҳмад Ризохон (р.ҳ.) 1883 йилда маййит қабрга дафн қилингандан сўнг унинг қабри бошида азон айтиб қўйишни мустаҳаб, балки суннат бўлади, деган фатвони чиқарганлар. Бу фатво “Ийзон ал-ажр фий азон ал-қабр” (<span id="manba">“Қабрга азон айтишда савобнинг хабарини бериш”</span>) деган ном билан алоҳида равишда 1889 йилдаёқ (<span id="manba">ҳижрий 1307</span>) нашр қилиниб, омма орасига тарқатилади. Кейинчалик у муаллифнинг кўп жилдли “Фатовойи Ризавийя” асари таркибига ҳам киритилган, ҳозиргача бир неча бор чоп этилган. Маййит қабрга дафн қилингандан сўнг азон айтиш мустаҳаблигини Амжад Али (р.ҳ.) “Баҳори шариат”да ҳам айтиб ўтганлар (<span id="manba">Амжад Али ал-Аъзамий. Баҳорий шариат. 1-жилд. Биринчи китоб. Ҳиссаи саввум. – Карочи: Мактабат ал-Мадина, 2011. – Б. 466</span>). Улар томонидан келтирилган далиллар аниқ эмас, эҳтимоллари кўп, аниқ далолат қиладиган далилларга эга эмаслар. Шунинг учун ҳам, ислом оламида дафндан кейин азон айтиш ишини барлавийлардан бошқа ҳеч ким қилмайди, қилмаган ҳам.</p>
<p id="i">Мавлавий Домла Ҳиндистоний (р.ҳ.) Ҳиндистонда ўқиб юрган вақтларида шов-шувларга сабаб бўлган бу фатво ва гаплардан тўла равишда хабардор бўлганлар, Аҳмад Ризохон (р.ҳ.)нинг ҳам, Амжад Али (р.ҳ.)нинг ҳам тилга олинган китобларидан таниш бўлганлари, шубҳасиз. Амжад Али (р.ҳ.)нинг “Баҳори шариат” асари ёзилаётган вақтларда Мавлавий Домла Ҳиндистоний (р.ҳ.) айнан “Усмония” мадрасасида у билан бирга бўлганлар, асарнинг ёзилиш жараёнларига шахсан гувоҳ бўлганлар. Бироқ, Мавлавий Домла Ҳиндистоний (р.ҳ.) ҳеч қачон ушбу асарни тилга олмаганлар, ундан бирорта масалани шогирдларига айтиб бермаганлар. Шунинг учун ҳам Мавлавий Домла Ҳиндистоний (р.ҳ.) барлавийлар томонидан мустаҳаб деб топилган, маййит қабрга қўйилгандан сўнг азон айтиб қўйиш кераклиги ҳақидаги гапни ул зотдан биров эшитмаган, уни жорий қилишга ҳаракат қилганларини ҳеч ким билмайди. Ҳақиқатдан ҳам бу ишни қилиш Марказий Осиё халқлари учун кулгули туюлган бўларди! </p>
<p id="i">Барлавийларнинг юқорида биз келтирган гап-сўзлари ва ҳар хил фатволари кабилар жуда кўп. Агар барлавийларга ихлосманд бўлганларида, уларнинг таълимотлари ва тутган йўлларини тўғри деб билганларида, бу “мустаҳаб” деб топилган ишни ва бошқаларини ҳам Мавлавий Домла Ҳиндистоний (р.ҳ.) ҳазратлари Марказий Осиёда тарғиб қилган, жорий қилишга уруниб кўрган бўлар эдилар. Йўқ, улар барлавийларга ихлос қўймаган эдилар!</p>
<p id="i">ХУЛОСА шуки, буюк олим Мавлавий Домла Ҳиндистоний (р.ҳ.) ўз илмларини тўла равишда эски Бухоро мадрасалари услубида “хатми кутуб” қилиб бўлганларидан сўнг Афғонистон ва Ҳиндистонда илмларини оширганлар. Ҳиндистонда ўқиган 8 йиллик муддатнинг қай тариқа бўлгани, айнан қайси китобларни ўқиганлиги ҳозиргача мавҳумлигича қолмоқда. Ул зоти шариф афғонистонлик устозлари тавсияларига биноан Ҳиндистоннинг Девбанд мадрасасига борганлар, Девбанд қишлоғининг ҳавоси дим ва жуда иссиқ бўлгани боис уни Ажмирдаги филиалга – “Усмония” мадрасасига ўтказганлар. Бу даврда Ҳиндистонда Девбанд уламоларини “такфир” қилувчи барлавийлар номи билан танилган жамоа кенг тарқалаётган эди. Улар “Усмония” мадрасасини асл эгаларидан тортиб олиб қўядилар. Натижада Мавлавий Домла Ҳиндистоний (р.ҳ.) барлавийлар қўлостида қолган мадрасада ўқишини тугатишга мажбур бўладилар.</p>
<p id="i">Мавлавий Домла Ҳиндистоний (р.ҳ.) ўз юрти Ўрта Осиёга қайтиб келганларидан сўнг, асл Ўзбекистонлик – Қўқон шаҳридан бўлишларига қарамасдан, тақдир тақозоси ила Душанбе шаҳрида яшаб қоладилар. Талабаларга диний сабоқ берадилар. Лекин, сабоқлари асло Ҳиндистон мадрасаси таълим тизими асосида эмас, балки эски Бухоро услубида эди. Ул зот барлавий бўлмаганлари ва барлавийларга асло ён босмаганликлари ҳақида биз мазкур мақолада – юқорида далиллар асосида атрофлича сўз юритдик. Ул зот аҳли суннат ва жамоатдан ажралиб турувчи алоҳида номга эга барлавий каби ҳар қандай жамоа ва тоифалардан безор бўлганлар. Бинобарин, бугунги кунда Мавлавий Домла Ҳиндистоний (р.ҳ.)га ихлос қилувчи мусулмонлар, у зотнинг шогирдлари ва шогирдларининг шогирдлари у зотнинг йўлидан юриб, барлавий ва фалоний-фалоний кабилардан узоқ бўлиб, асл ҳанафий ва мотуридийликда, аҳли суннат ва жамоатнинг анъанавий йўлида юрмоқлари лозим бўлади. </p>
<p id="i">Мавлавий Домла Ҳиндистоний раҳматуллоҳи алайҳининг илми ва маърифатидан, у зотнинг руҳоний-маънавий қудратидан бугунги кун аҳли илмлари ва у зотга ихлос қўювчилар ҳам баҳраманд бўлишини Аллоҳ субҳонаҳу ва таолонинг Ўзидан сўраб қоламиз! Ул зотнинг ҳурмати, Аллоҳ ҳаммамизни тўғри йўлда барқарор айласин, ҳақ йўлдан адашиш ва тойинишдан Ўзи асрасин!</p>
</body>
</html>