<p id="title">HIZBUT-TAHRIRNING AYRIM AMALIY VA AQIDAVIY BUZUQ QARAShLARI</p>
<p id="i">Hizbut-taxrir oqimi oxirgi asrda Islom dushmanlari tomondan musulmon jamiyatlarini parchalab tashlash uchun qurilgan diniy-siyosiy oqimdir. Rahnamolari asosan g`arb mamlakatlaridan panoh topuvchi bu toifaning muassisi Taqiyuddin Nabhoniy  (<span id="manba">1909-1977</span>)</p>
<p id="i">Oqim a`zolarining e`tiqodlari bir-biridan ajabtovur darajada farq qiladi. Mazhabsizlikka qattiq berilishgan. Asosiy maqsadlari—Islom xalifaligini qayta tiklashga urinish va shu harakatda birlashishga targ`ib qilishdir. Bu ularning eng zarur aqidaviy va amaliy mashg`ulotlari bo`lib, go`yo ular uchun xalifalik tuzish namoz, ro`za, zakot va haj kabi islom arkonlaridan ham muhimroqdek tus olgan.</p>
<p id="i">Xalifalikni zoe qilgan sabablarni o`rganib uning muolajasi va o`z nafslarining islohoti bilan shug`ullanish o`rniga, davlat to`ntarishi, sultonga qarshi chiqish, mavjud tuzum rahbariyatiga bo`ysunmaslik, xalqni davlatga qarshi gij-gijlash kabi ishlarga zo`r berishadi.</p>
<p id="i">Hizb uchun siyosatdan boshqa sohalar hatto diniy bo`lsa ham, doim ikkinchi darajali bo`lib kelgan. Xatib va da`vatchilari ham xalqqa aksar holda siyosatdan nutq qilishadi. Xalqda norozilik kayfiyatini paydo qilish, isyonkorlik ruhiyatini singdirish kabi fitnali mavzularga ko`proq urg`u berishadi. Ular shu yo`l bilan o`zlarining fiqh, aqida, tafsir, hadis kabi Islomda asosiy o`rin tutgan fanlarda no`noq ekanliklarini yashirib kelishadi.</p>
<p id="i">Hizbchilarning o`zaro aqidaviy birlik va chuqur diniy ilmdan mosuvoliklari ularni dunyo hukmronligini ko`zlagan tashqi kuchlar qo`lida o`yinchoq bo`lishlariga sabab bo`lib keladi. Faoliyat ko`rsatgan mintaqalarida asosan, kuchlar muvozanati va dunyo siyosatidan bexabar qiziqqon yoshlarni saflariga jalb qilishga muvaffaq bo`lishgan. Ularning siyosat ilmida ham no`noq bo`lishlari ko`pdan ko`p fitnalarni uyg`otishlariga sabab bo`ldi. Shundoq ham qo`l ostidagi musulmonlarni yo`qotish haqida bosh qotirib, qulay fursat kutib turgan g`araz niyatli kuchlarga hizbut-tahrirchilar o`sha fursatni ikki qo`llab taqdim qilishdi. Natijada Islom dini va musulmon jamiyatlariga faqat ziyon va nadomat keltirdilar xolos.</p>
<p id="i">Toifani chuqurroq o`rgangan kishi ularning aqida va amaliyotlaridagi ayrim mantiqsizliklarni ko`rib hayratga tushishi tabiiy. Masalan Hizb rahnamosi Nabahoniyning savol-javoblar jamlanmasida “Islom davlatida kofir shaxsning harbiy qo`mondon bo`lishi mumkin, shuningdek, islomiy parlamentga kofir shaxsning a`zo bo`lishi ham mumkin” deyilgan. (Robi`us-soniy 1390 hj). Albatta, guruhlarini tan olmagan va faoliyatlarini cheklab qo`ygan har qanday musulmon rahbariyatni hech ikkilanmasdan kofirga hukm qiluvchi hizbiylarning bu qarori aqllarni lol qoldiruvchi mantiqsizlikdan boshqa narsa emas.</p>
<p id="i">Hizbchilar bir qancha aqidaviy muhim masalalarda ummat yetakchilari bo`lmish ahli sunna ulamolariga beodobona xilof qilishgan: </p>
<p id="i">1.	Muqallidning iymoni sahih deb e`tiborga olinish masalasi. Ahli sunna jamo`asining ta`limotiga ko`ra, ota-bobolarining yo`liga ergashgan holda musulmon ekanini aytib, o`z iymonini har taraflama ilmiy isbotlab berishdan ojiz savodsiz kishi mo`min-musulmon deb hisoblanaveradi. Bu masalada hizbning fikri boshqacha. Ya`ni, ularning ta`kidlashicha mo`min kishi mo`min ekanligini ilmiy asoslar bilan isbotlab bermas ekan u musulmon emas.</p>
<p id="i">2.	Qabr azobi, Dajjol fitnasi kabi muhim e`tiqodiy haqiqatlarga iymon keltirish masalasi. Hanafiy mazhabi asoschisi, ahli sunnat raisi imomi A`zam Abu Hanifa rahimahulloh o`zlarinig “Fiqhi Akbar” nomli kitoblarida bu masalani quyidagicha bayon qilganlar: “Qabrda Munkar va Nakir ismli farishtalarning kirib, marhumdan savol so`rashlari haq va rostdir. Qabrda bandaga ruhning qaytarilishi, qabrning kofirlar va ba`zi gunohkor musulmonlarni qisishi, ularning qabr azobini tortishlari haq va rostdir. Dajjol va Ya`juj-Ma`jujning chiqishlari, quyoshning kun botar tomonidan chiqishi, Iso alayhissalomning osmondan tushishlari va boshqa qiyomat alomatlari sahih xabarlarda zikr etilganidek haq va rostdir!”. Bu haqiqatlarni Islom tarixida faqatgina haddan oshgan, asosli ilmdan uzoqda bo`lgan va zamon zayli bilan yo`q bo`lib ketgan nobakor toifalargina inkor qilgan edilar. “Hizb”chilar ham ularning e`tiqodiy buzuqliklarini takrorlab ummatga qarshi tomonga o`tishgan.</p>
<p id="i">3.	Amri ma`ruf nahy munkar masalasi. Ahli sunna ta`limoti bo`yicha har bir musulmonning zimmasida qirqta muhim farz mas`uliyatlari bordir. Ezgulik, yaxshilikka chaqirib, yomonlikdan qaytarib nasihat qilish o`sha qirq farzning ichidan o`rin olgan farz amallardandir. Hizbchilarning iddaosicha amri ma`ruf va nahy munkarni shaxs emas islomiy davlat bajaradi, islomiy davlat yo`q ekan hech kimga amri ma`ruf va nahy munkar vojib bo`lmaydi emish...</p>
<p id="i">4.	Hizbchilarning amaliy masalalardagi mudhish xatolaridan biri shuki, ular fahsh surat va videolarni ko`rish, nomahram ayolni o`pish kabi sharmanda ishlarni muboh sanaydilar. Ajablanarli tarafi esa ular bu buzuq fatvolarini hanafiy mazhabining oyna yoki suvda nomahram ayol avratining aksiga ko`z tushib qolganda musohara hurmati sobit bo`lmaslik masalasiga qiyosan chiqarishgan. Fiqh.uz saytida “Fahsh film va suratlarni tamosho qilish” nomli maqolada bu masala batafsil yoritilgan va yetarli rad javoblari ham berilgan.</p>
</body>
</html>