<p id="title">САЛАФИЙЛАРНИНГ ШУБУҲОТЛАРИ</p>
<p id="ia"></p>
<p id="i">Қозоғистонда, Аҳли суннанинг ханафий мазҳаби олими Ерсин Амире ҳамда салафийларнинг етакчиларидан бири Ўктам билан очиқ мунозара (диспут) бўлиб ўтди. Салафийлар вакили мунозарани бир томонлама тарк этганлиги учун айрим масалаларда улардан жавоб олинмади. Буни устига Қозоғистонлик салафийларни барча етакчилари ўз издошларига ушбу мунозарани эшитишни таъқиқлашди, чунки, уларнинг сўзига кўра, бу уларни қалбига шубҳа-гумонларни солиши мумкин экан. Булар қандай шубҳалар эканлиги, уларни нима учун пайдо бўлиши, салафийлар нимани бекитаётганлиги ва ўз издошларига ҳақиқий ақидаларини нима учун тўлиқ очиб бермасликлари тўғрисида Эрсин Амире Абу Юсуф мунозара якунларига бағишланган маърузасида қуйидигича жавоб берди:</p>
<p id="i">«Улар “шубҳа” дейдилар. “Шубҳа” дегани нима ўзи? У, Дилмуроднинг таъкидлашича, бундай очиқ мунозаралар “шубҳа”ларни тарқатар экан. “Шубҳа”, яъни гумонларни хосил қиладиган нарса.</p>
<p id="i">Бу учрашувда мен бор йўғи улар бошқалардан беркитадиган ақидаларини очиб бердим ва шубҳа туғилишига сабаб ҳам қолдирмадим. Мен уларнинг китобларидан далиллар келтирдим, қўшимча қилиб улардан яна айрим жойларини келтирмоқчи бўлганимда, улар “бизга бу керак эмас” деб, бундан бош тортишди. Менда хеч қандай “шубҳа”лар йўқ эди, фақатгина очиқ фактлар бор эди холос.</p>
<p id="i">Унинг ўзи ахир, шайх Усайминнинг, инсон билан Аллоҳ ўртасида ўхшашлик борлиги тўғрисидаги сўзларини келтирди-ку... Аллоҳнинг қўли борлиги, ҳудди одамда қўл бор бўлганидек, Аллоҳнинг оёғи борлиги, ҳудди одамни оёғи борлиги сингари деб таъкидлаш – мана шуми Аҳли сунна ақидаси? Нима ақида экан бу - Яратувчи билан яратилган ўртасида ўхшашлик (ташбих) бор, бу ўхшашлик кичик бўлиб, тўлиқ ўхшамайдилар, дейдиган? Уларда “шубҳа” уйғотган мен эмас-ку ахир! Мен фақатгина уларни китобларида бор нарсани ўқиб бердим!</p>
<p id="i">Ибн Таймия ўзининг «Баян талбиясал-жахмия» китобида Аллоҳ олти томондан чегараланган деб ёзган. Мен бу сўзларни уларга ўқиб бердим.</p>
<p id="i">Шунингдек, унда “Аллоҳнинг оғирлигидан Арш ғирчиллайди” дейилган. Ушбу китобда шундай ёзилган. Бу қандай “шубҳа” бўлди? Мен уларни ақидаларида бор бўлган, улар беркитадиган, очиқ гапиришга қўрқадиган жойларини очиб бердим холос ва бундан ортиқ нарса айтмадим.</p>
<p id="i">Майли, “шубҳа” деб айтаверишсин. Лекин улар бу “шабҳа”га нима билан раддия бердилар? Улар мазкур китобларни очиб, аниқ саҳифасини ҳаммага кўрсатиб “Бу ерда бундай сўзлар йўқ!” дея оладиларми? Йўқ, улар бундай қила олмайдилар, чунки уларда айнан шундай дейилган!</p>
<p id="i">Ҳозирда, ўз ақийдаларини тавсия қила туриб, улар қуйидаги иккита айёрона тактикани қўллайдилар.</p>
<p id="i">БИРИНЧИСИ – улар: “бу бидъатчиларнинг ақийдаси” дейдилар.</p>
<p id="i">Улар: “таъвил – бидъатчиларнинг ақийдаси”, “тафвиз – бидъатчиларнинг ақийдаси” – дейдилар </p>
<p id="i">(1. “Таъвил” – зоҳиран Аллоҳга жисм тавсифини бериши мумкин бўлган муташобих оят ва хадисларни Аллоҳнинг баркамол сифатларига мос равишда тушуниш; 2. “Тафвиз” – муташобих оят ва хадисларни таъвилсиз қабул қилиб, маъносини Аллоҳ таъолога ҳавола қилиш – таржимон изоҳи.).</p>
<p id="i">Бироқ, ким ўзи ўша бидъатчилар? Ахир, “Бидъатчи ибн Бидъатчи” деган исмли одам бўлмайди-ку!? Бундай одамни бўлиши мумкин эмас-ку!? Лекин, ақийдани етказиб берган ва уларни ақийдаси бидъат бўлган аниқ одамлар бор бўлса ва бунга кўра, бу ақийдага эргашадиганлар ҳам бидъатчилар ҳисобланади. Хўш, ким экан бу одамлар?</p>
<p id="i">Агар чуқурроқ назар ташласак, Абу Ханифа раҳимаҳуллоҳ “Фиқҳул акбар”да улар бидъат деб атаётган нарсаларни келтирган бўлиб чиқадилар. Ушбу нарсаларни Имом Таҳовий, Имом Байҳақий, имом ибн Ҳиббон, муҳаддислар ичида имом Абу Нуайм айтганлар, бу хақда Имом Тобарий ҳам айтганлар.</p>
<p id="i">Мисол учун, улар билан учрашувда мен Аллоҳнинг Аршдан юқорида эканлиги тўғрисидаги сўзни қабул қилишимни айтдим. Имом Тобарий, юқорида бўлишни қарор топиш (истиқрор) ва ниманидир устида бўлиш эмаслигини айтганлар. Бу “Улувамулкин ва султан”, яъни моликлик ва султонликни амалга оширишни англатади. Агар биз “подшо тахтга ўтирди” деганимизда, унда иккита маъно бўлади. Биринчисида, уни айнан тахтга чиқиб ўтиргани, иккинчи маъноси эса, уни ҳукмронликни эгаллаганлигини тушунилади. Имом Тобарий буни иккинчи маъносида эканлигини айтадилар. Имом Қуртубий, имом Нававий, имом ибн Хажар ҳам худди шундай фикрда бўлганлар.</p>
<p id="i">Улар эса: “бу бидъатчиларнинг ақийдаси”, дейдилар, лекин хеч қачон бизга бу ақидани ким етказганлигини айтмайдилар. Агарда, улар юраги дов бериб: “ибн Ҳиббон бидъатчи, имом Нававий бидъатчи, имом Хажар бидъатчи, имом Байҳақий бидъатчи, имом Тобарий бидъатчи....” деб айтсалар, одамлар уларга жавобан “Эй сен! Сен Аҳли суннани барча имомларини бидъатчига чиқариб ташладинг-ку, яна бошқа кимдир қолдими ўзи?” - дейишган бўларди.</p>
<p id="i">Ҳар қандай одам ўйланиб қолган бўларди ва у: “Агар бу одамлар бидъатчи бўлсалар, унда бидъатчи бўлмаган одамларни ўзи борми?” деб савол берган бўларди. Шунинг учун улар хеч қачон уларни исмини айтмайдилар, фақат умумий қилиб “бидъатчи” дейишади! Шунда, одамларни онгида, қандайдир бегона одамлар бу ақидани тарқатаётганлиги ва улар бидъатчилар эканлиги тўғрисида фикр шаклланади.</p>
<p id="i">Шундан сўнг, ўз маърузаларида “Имом ибн Хажар ундай деди...”, “Имом Нававий бундай деди....” дейдилар. Чунки, хеч ким уларни четлаб ўтолмайди-да! Хеч ким бу олимларни четлаб ўтолмайди ва уларсиз Пайғамбаримиз соллаллоҳу алайҳи ва салламга етиб борадиган силсила йўқ! Улар эса, алҳамдулиллаҳ бизни ақидамиздалар, биз тарқатаётган ақийдада бўлганлар. Шу сабабли, улар “бидъатчи” деб туриб, айнан ўша “бидъатчи” ким эканлигини айтмайдилар.</p>
<p id="i">Улар нимадир айтсалар, ўз сўзларини хеч қачон китоблардаги матнларни келтириб тасдиқламайдилар. Улар, Имом Мотурудий “Аллоҳ ҳамма ерда” деган ёки шунга ўхшаш сўзларни айтган деб таъкидлаганида (яъни салафийлар, мотурудийларга ва ашарийларга туҳмат қилиб: “улар Аллоҳни ҳамма ерда дейдилар” деб ёлғон тўқийдилар – тарж.), уларнинг бирортаси томонидан имомнинг “Ат-тавҳид” китобларидан аниқ иқтибос келтирилганини кўрганмисиз? Йўқ, улар буни келтиролмайдилар. Улар одамларни алдайдилар!</p>
<p id="i">Уларнинг ИККИНЧИ сиёсати – улар ўз ақийдаларини беркитадилар ва уни тўлиқ очмайдилар. Мен айнан улар беркитадиган жойларини очиб бердим. Сиз қачондир Қозоғистонлик қайсидир шайхни: “Ибн Таймия “оламни бошланиши мавжуд эмас” деганда хато қилган”, деб айтганини эшитганмисиз? Йўқ! Сиз бундай сўзни эшитмайсиз! Бироқ, мен у ерда бу хақида айтдим ва Ибн Таймия “оламнинг бошланиши мавжуд эмас” деганини исботлаб бердим.</p>
<p id="i">Уларни орасида сиз шайх Усайминни юқоридаги сўзларини келтирадиган одамни кўрганмисиз? Ёки унинг “Арш бўшаб қолади” деган сўзиничи? Ушбу сўз Аҳли сунна ақидасига тўғри келадими? Бу Аҳли сунна ақийдаси эмас! Мен Ўктам биродарга: “Сизлар Аршни бўшаб қолади дейсизлар” - деб айтдим. У бундай сўзларни хеч қачон айтмаганман деб жавоб берди.</p>
<p id="i">Бироқ, бундан олдин уни бир маърузасини эшитган эдим, бошқаларни қўйиб фақат Дилмурод ва Назратуллоҳларни эшитишни бошлаганларга қарата: “Сизлар Дилмурод ва Назратуллоҳни эшитиб сўфийларга айланиб қолманг тағин, тўғри фикрлар фақат улардагина эмас ва ҳаказо” деб мурожаат қилган. Қисқаси, уни “Салафийларга насиҳат” деган маърузаси бор.</p>
<p id="i">Ўша ерда у: “Аҳли сунна ақийдасида “Аллоҳ пастки осмонга тушаётганда Арш бўшаб қоладими ёки йўқми?” деган масалада бир нечта фикрлар бор. Аҳли суннани ичида “бўшаб қолади” дейдиганлари ҳам бор, “бўшаб қолмайди” дейдиганлари ҳам бор” – деб айтган.</p>
<p id="i">Мен унга бу сўзларини эслатганимда, у “мен бу сўзлардан воз кечганман” деди. Ўша вақтда, мен балки уни бу сўзлардан воз кечганлиги ҳақидаги маърузасини эшитмаган бўлсам керак деб ўйладим. Лекин, кейин қидириб кўриб, уни бу сўзидан қайтганлиги тўғрисида айтган бирорта ҳам маърузасини топа олмадим.</p>
<p id="i">Майли, биз уларни “Аршни бўшаб қолиши” тўғрисидаги ақийда Аҳли сунна ақийдаси эмас деб ҳисоблайди ҳам дейлик, лекин шайх Усаймин буни Аҳли сунна ақийдаси деб айтади. Сиз улардан бирон бири “шайх Усаймин бу масалада адашган” деб айтганини эшитганмисиз? Йўқ, улар буни беркитадилар ва бунга ўхшаш нарсалар тўғрисида гапирмайдилар.</p>
<p id="i">Ибн Таймия раҳимаҳуллоҳ ўзининг «Баян талбиясал-жахмия»да: “Аллоҳ Аршга ўрнашди, агар Аллоҳ ҳоҳласа чивиннинг қанотига ҳам ўрнашган бўларди”- деб ёзади. У: “агар Аллоҳ ҳоҳласа чивиннинг қанотига ҳам ўрнашган бўларди”, деяпти! Улардан кимдир ушбу сўзларни келтирганми? Йўқ! Улар ўз ақийдаларини беркитадилар ва уни тўлиқ очмайдилар, чунки, агар одамларга бу сўзларни ўқиб беришса, тўғри фитратли одамнинг табиати буни қабул қила олмайди.</p>
<p id="i">Шу боис, биринчидан, улар “бидъатчи” деганларида, уларни ким эканлигини айтмайдилар ва иккинчидан, ўз ҳақиқий ақийдаларини тўлиқ очмайдилар. Бу учрашувларда уларни бу сўзларини ўқиб беришга ҳаракат қилдим, Аллоҳнинг ҳоҳиши билан айрим жойларини ўқиб бердим, бошқа жойларини ҳам ўқимоқчи бўлганимда, бундан бош тортишди. Агар булар “шубҳа” бўлса, унда, ушбу китобларни очиб, уларда бу сўзларни йўқ эканлигини исботлаб беришсин.</p>
<p id="i">Агар бу “шубҳа” бўлса, ушбу гумонларга жавоб беришсин, ҳақиқатни “шубҳа” деган баҳона билан беркитишмасин! Улар бу масалаларни “шубҳа” деган баҳона билан ёпиб ташлайдилар, уларга эргашадиган одамлар эса, бу нарсалар уларни қалбларига тинчлик бермаса ҳам, “шубҳа”, “шубҳа” деб, бундан кўзларини юмадилар. Шундай қилиб, улар бундан кейин ҳам ҳақиқатни тан олишни ҳоҳламайдилар.</p>
<p id="i">Бу нарсаларга назар солиб, бир ҳикоя эсга тушади. Бир атеист, масжиднинг олдидан ўта туриб, азон айтилаётганини эшитиб қолибди. Шунда у: “Балки ростдан ҳам ислом ҳақиқат бўлсачи? Эҳтимол у ҳақиқий диндир” деб ўйлабди ва бир муддат туриб қолибди. Кейин, бошини сарак-сарак қилиб, йўлида давом этиб: “Йўқ, йўқ! Худо мавжуд эмас. Бу фикрларим шайтонни васвасаси” – дебди.</p>
<p id="i">Худди шунингдек, булар ҳам энди тафаккур қилишни бошлайдиган бўлишса, шу заҳоти ўзларини ўзи ҳақиқатдан тўсиб, “шубҳа, шубҳа” дейишни бошлайдилар. Агар улар буни “шубҳа” эканлигига ишончлари комил бўлса, мазкур китобларни очишсин ва бундай эмаслигига далил келтирсинлар. Бироқ, улар буни қила олмайдилар, чунки буларни бари уларнинг китобларида ёзилган».</p>
</body>
</html>