<p id="title">ULAMOLARNI HAQORAT QILGANGA TA`ZIR BERILADI</p>
<p id="i">Islom dini shariatida, xususan, bizning hanfiy mazhabimiz fiqhiga ko`ra, birovni haqorat qilgan va so`kkan odamga ta`zir beriladi, garchi so`kuvchi va haqorat qiluvchi haq bo`lsa ham xuddi shunday! Aks holda, bir-birovni ayblash va haqorat qilish natijasida jamiyatda porakandalik, xalq o`rtasida bir-birovga olaqarashlar, odamlar o`rtasida mehr-oqibatning ko`tarilishi, bir davlat aholisining ittifog`i buzilishi, qo`poldan qo`pol odamlar olomoni vujudga keladi. Bir-birovni so`kish va haqorat qilish oqibatida, ayniqsa, bir tabaqaga mansub, masalan, olim va domlalar ittifog`iga putur etadi. Shuning uchun, tilini tiya olmaydiganlarga shariat nuqtai nazaridan hukumat odamlari ta`zir berib qo`yishlari kerak bo`ladi.</p>
<p id="i">Shariatda biror mo`minni, xususan, biror ulamoni-ilm ahlini haqorat qilgan kimsaga uch darradan tortib to o`ttiz to`qqiz darragacha urish va, kerak bo`lsa, tavbasiga tayantirish maqsadida bir necha kun hibs qilib qo`yish jazosi ta`yinlangan (<span id="manba">Ubaydulloh ibn Mas`ud ibn Toj ash-sharia al-Buxoriy. Muxtasar al-Viqoya. – Qozon, 1911. – B. 162</span>).</p>
<p id="i">“al-Hidoya”da aytilishicha, Imom Abu Yusuf (r.h.) yetmish besh darragacha urushni taklif qilgan (<span id="manba">Burhoniddin al-Marg`inoniy. al-Hidoya. 2-jild. – Laknau: Yusufiy, 1896. – B. 514</span>).</p>
<p id="i">Eslab qoling, shariatga muvofiq, haqorat qiluvchi va so`kong`ichni urilganda, zinokorni yoki aroqxo`rni urgandan ko`ra qattiqroq va shiddatliroq qilib uriladi (<span id="manba">Abu-l-Barakot an-Nasafiy. Kanz ad-daqoiq ma`a sharhihi al-Ayniy. – Bo`mbay: Fath al-karim, 1887. – B. 174</span>).</p>
<p id="i">Biror kimsa boshqa birovni: “ey, kofir!”, “ey, o`g`ri!”, “ey, xunasa!”, “ey, bachchavoz!”, “ey, dayus!”, “ey, fosiq!”, “ey, jalab!”, “ey, haromzoda!”, “ey, piyanista!”, ey, munofiq!”, “ey, ahmoq!”, “ey, ablah!” deyishi yoki “sen shundaysan!” yoxud “u bunday!” deb haqoratlashi uni ana shunday ta`zir jazosiga mubtalo bo`lishiga olib keladi. Ayniqsa, “al-Hidoya”da aytilishicha, olim va obro`li insonlarni: “eshshak”, “cho`chqa”, “it”, “mol”, “ilon” deb so`kkan kimsalarning rosa ta`zirlari berib qo`yilishi yaxshi bo`ladi (<span id="manba">Burhoniddin al-Marg`inoniy. al-Hidoya. 2-jild. – Laknau: Yusufiy, 1896. – B. 514</span>).</p>
<p id="i">Birorta olim ilmi va ilmiy faoliyati uchun shunday so`kilsa, so`kkan kimsa kufridan tavba qildiriladi (<span id="manba">Shamsiddin al-Qo`histoniy. Jome` ar-rumuz. 2-jild. – Qozon, 1902. – B. 536</span>).</p>
<p id="i">Domla Mavlaviy Hindistoniy (r.h.)ning ustozlarining ustozlari bo`lmish Mavlono Abdulhay al-Laknaviy (r.h.) “Sharh al-Viqoya”ga yozgan o`zlarining mashhuri jahon bo`lmish asarlari “Umdat ar-rioya”da hatto birorta odamni: “sen rofiziysan!”, “sen xorijiysan!”, “sen mubtade`san!”, “sen yahudiysan!”, “sen nasroniysan!” deb, va hatto, e`tibor bering: “sen vahhobiysan!” deb so`kkan odamga ham uch darradan to o`ttiz to`qqiz darragacha ta`zir uriladi yoki bir necha kun hibsda saqlanadi, deb qayd qilganlar (<span id="manba">Abdulhay al-Laknaviy. Umdat ar-rioya. 2-jild. – Dehli: Mujtaboiy, 1909. – B. 312</span>).</p>
<p id="i">Demak, birovning fisqu fujur qilib yurishi oshkora bo`lmaydigan bo`lsa, uni fosiq deb so`kib bo`lmaydi. Bid`atchilik ham fosiqlikning bir turiga kiradi. Shunga ko`ra, bid`ati oshkora bo`lmagan odamni bid`tchilikda aslo ayblab bo`lmaydi. Bu yerda bilishimiz kerak bo`lgan eng muhim jihat shuki, fisqi yoki bid`ati oshkora bo`lmagan odamni fosiq yoki mubtade` deb haqorat qilgan odamga ta`zir uriladi, uning fosiqlik haqidagi ta`nasini isbotlab o`tirishiga yo`l qo`yilmaydi. Taniqli hanafiy olimlari Mulla Xusrav al-Hanafiy (r.h.)ning “Durar al-hukkom” asarida, shuningdek, Ibn Nujaym al-Misriy (r.h.)ning “Bahr ar-roiq” asarida musulmonni fosiq deb so`kkan odamga ta`zir uriladi, ta`zirdan saqlanish uchun fosiqligini isbotlashga yo`l qo`yilmaydi, deb qayd qilingan(<span id="manba">Mulla Xusrav al-Hanafiy. Durar al-hukkom. 2-jild. – Istanbul: Shirkati sahhofiya, 1899. – B. 76; Ibn Nujaym al-Misriy. Bahr ar-roiq. 5-jild. – Misr: Ilmiya, 1893. – B. 46</span>).Buni esdan chiqarmang! </p>
<p id="i">Demak, yuqorida keltirilgan Abdulhay al-Laknaviy (r.h.) hamda Mulla Xusrav al-Hanafiy (r.h.) gaplaridan ma`lum bo`lmoqdaki, vahhobiyligi ma`lum bo`lmagan odamni vahhobiy deb ayblab ham, so`kib ham bo`lmaydi; birovni, ayniqsa, xalq orasida obro`li-e`tiborli odamni, ahli ilm-ulamoni vahhobiy deb so`kib, haqoratlagan kimsaga, shuningdek, e`tibor bering, birorta ulamoni fosiq deb, zolim deb, iflos yoki yahudiy deb va boshqa so`zlar bilan haqorat qilgan kimsaga ta`zir jazosi beriladi, uning o`zini oqlamoqchi bo`lib aytgan gaplari tinglab o`tirilmaydi.</p>
<p id="i">Birovni haqorat qilish va uning oqibati haqida gap ketganda, bir narsani juda yaxshi bilib olishimiz darkor. Ota-bobolarimizdan qolgan gap bor: g`ayridinni ham kofir deb so`kib bo`lmaydi, degan. Bu gap ayni haqiqatdir! Hanafiy mazhabida tanilgan fiqhiy manbalardan biri “al-Qunya”da keltirilishicha, birorta yahudiyga yoki majusiyga “ey, kofir!” desa-yu, unga bu gap og`ir botsa, aytuvchi musulmon gunohkor bo`ladi (<span id="manba">Najmiddin Muxtor az-Zohidiy. al-Qunya al-munya. – Kalkutta: Mahonandiy, 1830. – B. 172</span>).</p>
<p id="i">“al-Qunya”dagi ana shu fikrdan kelib chiqib, mashhur “Bahr ar-roiq”da hatto birorta g`ayridinni kofir deb haqorat qilgan kimsaga ta`zir beriladi, deyilgan (<span id="manba">Ibn Nujaym al-Misriy. Bahr ar-roiq. 5-jild. – Misr: Ilmiya, 1893. – B. 47</span>).</p>
<p id="i">“al-Hidoya”ning eng mo`tabar sharhi bo`lmish “Fath al-qadir”da Ibn al-Humom (r.h.) hazratlari: و كذا المسلم اذا شتم الذمى يعزر لانه ارتكب معصية – “Shuningdek, musulmon biror zimmiyni (musulmonlar yurtida yashayotgan boshqa din vakilini) so`ksa, unga ta`zir beriladi, chunki u gunoh orttirgan bo`ladi”, deganlar(<span id="manba">Kamoliddin ibn al-Humom. Fath al-qadir. 2-jild. – Laknau: Navolkishvar, 1885. – B. 649</span>).</p>
<p id="i">Yuqorida aytilganidek, ta`zir berishni hokim va qozining o`zi belgilaydi. Uch darradan o`ttiz to`qqiz darragacha urish, jarima solish, hibs qilib qo`yish kabi jazo turlaridan birini tanlaydi, qattiq do`q-po`pisa bilan ish bitadigan bo`lsa, uni qo`llab ko`radi. “Fath al-qadir”da buyuk faqih Ibn al-Humom (r.h.) aytishicha, shuningdek, “Badoye` as-sanoye`”da ulug` faqih vatandoshimiz Abu Bakr al-Kosoniy (r.h.) aytishicha, ta`zir berishning ham o`ziga xos martabalari bor ekan: 1) eng sharafli zotlar ta`ziri. U olimlar, ulamolar, nasabi pok sayyid va eshonzodalarga beriladigan ta`zir. Ularga qozi borib: “Menga xabar berishlaricha, sen shunday-shunday debsan, bunday-bunday qilibsan!”, deb do`q uradi, ogohlantiradi, hayfsan e`lon qiladi. 2) sharaflilar ta`ziri. Bunga amirlar, boshliqlar, boy-badavlat odamlar kiradi. Ularga ta`zir berish usulida qozi ularni qozixonaga chaqirtiradi, urushadi, ogohlantiradi, qo`rqitadi. Bulardan jarima undiradi, degan olimlar ham bor. 3) o`rta tabaqa vakillarining ta`ziri. Ularni qozi qozixonaga chaqirtiradi, ogohlantiradi, urushadi va bir necha muddat siyosat qilib qamab ham qo`yadi. 4) eng past tabaqadagi pastkash va gunohkorlar. Ularni qozi qozixonaga chorlab, urushib, ogohlantirib, bir oz muddat qamab ham qo`yib, darra urdiradi (<span id="manba">Kamoliddin ibn al-Humom. Fath al-qadir. 2-jild. – Laknau: Navolkishvar, 1885. – B. 643-644; Abu Bakr al-Kosoniy. Badoye` as-sanoye`. 7-jild. – Qohira: Jamoliya, 1910. – B. 64</span>).</p>
<p id="i">Xullas, birovni haqorat qilishga haqqingiz yo`q! Kofirniki, kofir deb so`kishga shar`an haqqingiz yo`q ekan, biror kimsani, ayniqsa, olim va domlalarni so`kishga, haqorat etishga, “vahhobiy”, “yahudiy”, “iflos”, “zolim”, “balo-battar” deyishga sizga aslo huquq berilgan emas! So`kib-haqorat qilaveradigan bo`lsangiz, sizni bu dunyoda ta`zir jazosi kutadi, oxiratda qattiq malomatga qolasiz. Bu dunyoda ta`zirdan qutilib qolish mumkin, shariatning bu qonunini sizga qo`llamasliklari mumkin, sizni ko`rib-ko`rmaslikka olishlari mumkin, sizga indamasliklari, inday olmasliklari mumkin, ammo, har bir narsaning hisob-kitobini qilib turuvchilar oxiratda sizni o`z holingizga qo`ymaslar. Bundan ogoh bo`ling, tilingizni tiyib yashang. Musulmon sifatida hammani sevishni, hammaga yaxshi gapirishni, xushmuomalani o`rganing. Baraka topgur, xayringizni bersin!</p>
</body>
</html>