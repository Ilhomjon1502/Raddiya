<p id="title">УЛАМОЛАРНИ ЯҲУДИЙЛИКДА АЙБЛАШДА АСОС БОРМИ?!</p>
<p id="i">Илмда, амалда машҳур бўлган, исломга қилаётган даъватлари билан танилган мусулмонларнинг таниқли уламоларини яҳудийликка, яҳудийларга хизмат қилишга, инглиз жосуслигига, масонликка аъзоликка мансуб қилиш, бу билан уларни айблаш анчадан бери, бир қанча асрлардан бери давом этиб келаётган жирканч ишдир!</p>
<p id="i">Жумладан, Имоми Аъзам Абу Ҳанифа раҳматуллоҳи алайҳини яҳудийга уйланган, болаларини ҳам яҳудийга уйлантирган, деган гап ўз вақтида тарқатилган. Хатиб Бағдодий раҳимаҳуллоҳ эса кимсан, муҳаддис Ибн Абу Шайба раҳимаҳуллоҳнинг: “Мен Абу Ҳанифани яҳудий деб ўйлайман!”, деган гапини келтирган (<span id="manba">Бу ҳақида қаранг: Абу Бакр Аҳмад ал-Хатиб ал-Бағдодий. Тарихи Мадинат ас-салом. 15-жилд. – Байрут: Дор ал-ғарб ал-исломий, 2001. – Б. 498-499 ва 571</span>)</p>
<p id="i">Ҳақиқатдан ҳам шу гапни мазкур муҳаддис айтган бўлса, унинг фитна домига илиниб қолганлигига шак-шубҳа йўқ!</p>
<p id="i">Айбловларни кузатилса, замонамиздаги дунёда бирор мусулмон олими йўқки, уни масон, яҳудий дейилмаган бўлса. Мусулмонларнинг давлат раҳбарлари йўқки, уни яҳудий деб, унга нисбатан, унинг давлат тизимига нисбатан ишончсизлик уйғотишга ҳаракат қилинмаган бўлса. Бу ишларнинг ўзи яҳудийларнинг иғвоси, фитнаси бўлиб, афсуски, мусулмонларнинг якдиллиги, бирдамлигига путур етказиш учун қилинаётган фитна бўлиши мумкинлигини ўйлаб ҳам кўрмаймиз. </p>
<p id="i">Айтишларича, бир пайтлар фашистларнинг Гитлери советларни енга олмаганида, И.В.Сталиннинг энг иқтидорли маршалларидан бири СССР қаҳрамони, роппа-роса 7 марта Ленин ордени соҳиби маршал К.К.Рокоссовский (1896-1968) номига Европадан банкда рақам очтириб, унга унинг номидан пул қўйдиради. Сўнг эса, ушбу хабарни гўё махфий хабар тарзида Сталинга етказилади. Сталин бу фитнаангиз хабарга ишониб, ўша иқтидорли, фашистларнинг энг катта душмани ва кушандаси бўлмиш, Ватанга содиқ маршалга нисбатан ишончсизлик билдирган эди. Кейинчалик КПССнинг биринчи котиби Н.С.Хрушёв ҳам унга ишонмай юрган. Алалоқибат, бу буюк маршал аламидан касалликка йўлиқиб, хору зор бўлиб ўлиб кетади.</p>
<p id="i">Бу хилдаги воқеалар тарихда тиқилиб ётибди!</p>
<p id="i">Яҳудийларнинг ўзи фалончи олимни ёмонотлиқ қилиш мақсадида, уни атайин “биздан” деган бўлиши мумкинлигини хаёлга ҳам келтирмаймиз. Асоси йўқ гапни бемалол тарқатаверамиз, ишониб кетаверамиз. Ақли етадиганларимиз текшириб ҳам кўрмаймиз. Масалан, ислом оламида таниқли қайсидир уламонинг масонликка мансублиги ҳам менга шундай кўринади. У ислом динининг ҳақлигини Қуръони карим ва ҳадиси шарифлар билан бирга илмий далиллар орқали исботлаб бераётган ҳар қандай олим бўлиши мумкин. Унинг илмий-оммабоп асарлари ва мақолалари кўпчиликнинг тўғри йўлга кириши, имонларининг мустаҳкам бўлишига сабаб бўлгани ҳам ҳақиқат бўлиши мумкин. Айнан мана шу ҳолатдан қўрқиб, яҳудийлар масонлиги уни “ўзимиздан” деб туриб, уни обрўсизлантиришга уринган бўлиши, мусулмонлар кўнглида унга нисбатан нафрат ва ишончсизлик уйғотишни кўзлаган бўлиши мумкин-ку!</p>
<p id="i">XIX аср охирида етишиб чиққан олимлардан бири Аҳмад Қодиёнийни инглизлар тайёрлаган дейилади. Уларнинг мақсади Ҳиндистон уламолари орасига рахна солиш, иттифоқликларига путур етказиш, “Бўлиб ташла, ҳукмронлик қил!” ғоясини амалда қўллаш бўлган, албатта. Аввалига Аҳмад Қодиёнийнинг фикрлари билан танишган уламолар унинг мақсадини англай олмаганлар. Бирданига унга нисбатан ёмон гап айта олмаганлар. Аста-секинлик билан у ўз ғояларини ошкора қила борган. Натижада, олимлар унинг асл мақсади ва қарашларидан огоҳ бўлганлар. Шундан сўнг, бутун дунё мусулмонлари ва уламолари уни ҳамда унинг тоифасини бир овоздан кофир деб фатво берганлар. Ҳозирда у ва унинг фирқасини ислом динига ҳеч қандай алоқаси йўқ, деган фатволар чиққан. Шу билан уни мустамлакачилар қўллаб-қувватлаган, деган гап иккинчи даражали бўлиб қолади. Зотан, мусулмонларнинг ўзлари унинг кимлигини аниқлаб қўйди-ку!</p>
<p id="i">Ваҳҳобийлар ҳақидаги гап-сўзлар ҳам шу қабилдадир. Гап шундаки, ваҳҳобийларнинг раҳбари Ибн Абдулваҳҳобни Мистер Ҳимпер деган инглиз жосуси тайёрлаган эмиш. Буни унинг кундалиги деб эълон қилинган эсдаликдан биламиз. Ҳақли савол: у ҳақиқий жосус бўлса, у ўзининг кундалигини мусулмонларга билдириб, кўрсатиб қўядими? Мусулмонларнинг бирдамлигини бузиш инглиз ва яҳудийларнинг тизимли режаси ва саъй-ҳаракати бўлса, унда уларнинг ўзлари ўз қилмишларини  қандай қилиб ошкора қилиб қўяди? Буни ўйлаб ўтирмасдан, мусулмонлар унинг хотиралари деган матнларни араб, урду, турк, рус, ўзбек ва бошқа тилларда тарқатаверадилар. Бу хотиралар ўзбек тилида ҳам нашр қилинди, исломий сайтларда эълон қилинди. Аслида, ваҳҳобийларнинг ва уларнинг раҳбари Ибн Абдулваҳҳобнинг аҳли суннат ва жамоатга зид қарашлари, мусулмонларга кўрсатган ва кўрсатиб келаётган қилмишларининг ўзи унга нафрат билдиришимизга, унинг аслида ким эканлигини билиб олишимизга етиб ортади-ку!</p>
<p id="i">Тадқиқотчи ва изланувчилар Мистер Ҳимпернинг хотиралари бадиий тўқима эканлигини аниқлаганлар ва уларни ваҳҳобийларга битмас-туганмас нафрати бўлган шиаларнинг вакиллари тўқиб чиқарганлигини далиллар асосида исботлаганлар. Мистер Ҳимпер хотиралари мусулмонларнинг орасини бузишга, бир-бировга нафрат қилишга хизмат қилиб келаётган фитналарнинг биридир. Чунки, унинг нашрини тайёрлаганлар, ушбу хотиралар китобини уч қисмга бўлганлар. Биринчи қисми гўё мана шу Мистер Ҳимпернинг ўз хотираси, яъни унинг Ибн Абдулваҳҳобни қандай қилиб тузоққа илинтиргани ҳикоя қилинади. Иккинчи қисмда эса гап, айтганимиздек, бутун мусулмон оламини бузаётган яҳудийлар ва инглизлар ҳақида. Бу қисмни ва охирги хулоса қисмини ўқилса, гўё бутун дунёни яҳудийлар босиб кетган, мусулмонларнинг барча уламолари уларга хизмат қилаётгандек ваҳима уйғотилади. Иккинчи қисмда исломнинг таниқли олимлари, тафсир ва ҳадис илмларига беқиёс хизмат қилган олимлар бирма-бир саналиб, (жумладан, улар қаторида Ашраф Али Таҳонавий раҳимаҳуллоҳ номи ҳам бор), яҳудийлар ва инглизларнинг малайлари сифатида тақдим қилинади. Мазкур тўпламни ким тузгани номаълум, лекин, асарларига ҳаволалар учрашидан унинг кимлигини аниқлаш мумкин...</p>
<p id="i">Уламоларни ва давлат раҳбарларини яҳудий дейиш ва яҳудийлар малайи деб таъна қилиш ана шу яҳудийларнинг бир фитнаси бўлиши мумкин. Текширилмаган гапни тўғри деб қабул қилавермаслик ва уни тарқатавермаслик кераклиги Қуръони каримнинг ҳукми ҳисобланади. Хабарни яхшилаб текшириб кўришимиз керак:</p>
<p id="ia">يايّها الذين ءامنوا ان جاءكم فاسق بنبأٍ فتبيّنوا ان تصيبوا قوما بجهلةٍ فتصبحوا على ما فعلتم نادمين</p>
<p id="i"><strong>“Эй мўъминлар, агар сизларга бир фосиқ кимса бирор хабар келтирса, сизлар (ҳақиқий аҳволни) билмаган ҳолингизда бирон қавмга мусибат етказиб қўйиб, қилган ишларингизга афсус-надомат чекиб қолмасликларингиз учун (у фосиқ кимса олиб келган хабарни) аниқлаб – текшириб кўринглар!”</strong> (<span id="manba">Ҳужурот, 6</span>)</p>
<p id="i">Демак, фалончи олимни ёки давлат раҳбарини ёхуд бирор таниқли шахсни яҳудий деб гап тарқатиш аслида фосиқлик бўлиши мумкин. Шунинг учун бу хилдаги гап-сўзлардан эҳтиёт бўлишимиз керак. Хабарни аниқлашни эса олимлар ва мутахассислар текшириб берадилар ҳамда улар ўз ҳукмини чиқарадилар. Ўша вақтгача барча ҳолатлар ва шубҳалар текширилиши, ҳолат ва вазият обдон ўрганиб чиқилиши керак бўлади. Бирорта шубҳа бўлса ҳам инсонни кофир деб ҳукм қилиш асло мумкин бўлмаганидек, бир мўъминга тўқсон тўққиз далил кофирлигига, битта кичик далил мўъминлигига далолат қилиб турса, уни кофир дейиш мумкин бўлмаганидек, мўъминман деб турган ҳар кимни яҳудий дейиш, яҳудийликка нисбат қилиш асло мумкин эмас.</p>
<p id="i">Аллоҳ билгувчироқ!</p>
</body>
</html>