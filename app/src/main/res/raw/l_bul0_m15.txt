<p id="title">ZIKR QILUVCHILAR TASBEH ISHLATISHINING HAQIQATI</p>
<p id="i">Hofiz Ibn Hajar "al-Isoba"da Abu Hurayra raziyallohu anhuning tarjimai holida  (<span id="manba">4-jild, 98-bet</span>), shuningdek, Ibn Sa`d sahih sanad bilan Ikrimadan qilgan rivoyatida bunday deyilgan: "Abu Hurayra raziyallohu anhu har kuni o`n ikki ming tasbeh qaytarar edi va "Gunohim miqdoricha tasbeh aytaman" deguvchi edi".</p>
<p id="i">Al-Munziriy o`zining "at-Targ`ib va at-Tarhib" asarida (<span id="manba">1-jild, 501-bet</span>) olamlar sayyidi Muhammad Mustafo sollallohu alayhi va sallamga salovot aytish haqidagi bobida: "Kimki har kuni ming marta menga salovot aytsa, u jannatdagi o`z joyini ko`rmaguncha vafot qilmaydi" degan hadisni keltirgan. Uni Abu Hafs Ibn Shohin rivoyat qilgan, hadisning sanadi borasida esa hech narsa demagan.</p>
<p id="i">Abu Hurayra raziyallohu anhuning hayotidan olingan lavhada har kuni o`n ikki ming zikrni tasbeh donalari va toshchalar yordamisiz qanday amalga oshirish mumkin?! Mustahkam qoida bor: biror narsa bo`lishi aniq bo`lsa, u lozim tutgan narsalarning ham bo`lishi muqarrar bo`ladi.</p>
<p id="i">"at-Targ`ib va at-Tarhib"da rivoyat qilingan, muallif sanadi borasida hech narsa demagan marfu` hadisdagi har kuni ming marta salovot aytish tasbeh donachalari va toshchalar bo`lmagan taqdirda, mashaqqatsiz uni qanday amalga oshirish mumkin?!</p>
<p id="i">Fazilatli ustoz al-Alboniy o`z silsilasida zikr qiluvchilarning tasbeh tutishlari bid`at, degan iddiosi ortiqcha gumondir, xolos.</p>
<p id="i">Abu Hurayra raziyallohu anhuga o`xshagan zotni bid`at sohibi deb atash mumkinmi? Holbuki, Jaloliddin Suyutiy rahimahulloh ipga tizilgan donachalar va marjonlarni Abu Hurayra raziyallohu anhuning ishlatganligi borasidagi naqli bor. Garchi u zaif rivoyat bo`lsa ham. Boz ustiga, Alboniy o`zicha Abu Dovudning rivoyat qilgan Sa`d ibn Abu Vaqqos (r.a.)ning hadisini zaif deb naql qilgan. Aslida Abu Dovud ushbu hadisning sanadi borasida sukut saqlagan. Imom Termiziy esa ushbu rivoyatni hasan deb aytgan. Muhaddislardan ad-Davraqiy "al-Muxallas fi-l-favoid" asarida, Imom Hokim esa o`z asarida uni sahih degan. Imom Zahabiy unga muvofiq ravishdagi fikrini bildirgan. Alboniy esa ushbu <em>tariq</em>lardagi hadisni zaif deb e`tiborga olmagan. Ushbu rivoyatlar garchi uning fikricha falonchi, falonchi roviylar sababidan zaif bo`lsa-da, biroq, o`tgan muhaddislar fikriga ko`ra hasan li-g`oyrihi hadisdir. Chunki, zaiflik <em>tariq</em>larning ko`pligi sababli quvvatlanib qoladi. Shu bilan birga, jami ulamolar fikriga ko`ra fazilatlar borasida zaif hadisga amal qilish joizdir! Shuning uchun ham Alboniyning tasbeh ishlatishni bid`at deb hukm qilishi to`g`ri emas. Zotan, istilohdagi bid`at degan ta`rif unga aslo to`g`ri kelmaydi.</p>
<p id="i">Ash-Shumunniy va boshqalarning ta`rifiga ko`ra bid`at Rasululloh sollallohu alayhi va sallamdan ilm, amal va holat sifatida etib kelgan haqiqatga xilof ravishda paydo bo`lgan narsa bo`lib, bunday shubhali ishni mustahkam din, mustaqim yo`l deb e`tiqod qilishdir. ("Radd ul-muhtor" 1-jild, 586-bet). Tasbeh tutayotganlardan birortasi zikrdan adashib ketmaslik qasdidan boshqa maqsad bilan uni tutishni yaxshi ko`radimi? Tasbeh tutishni faqat mustahkam din, mustaqim yo`l deb biladimi? Yo`q, albatta. Balki, zikr qiluvchi zikrda fikri adashib, chalg`ib ketmaslik uchun tasbeh tutadi. Har kungi zikrini ma`lum miqdorga yetkazish uchun tasbeh ushlaydi. Xaloyiqning eng yaxshisi Rasululloh sollallohu alayhi va sallamga salovot aytish, istig`for, tasbeh, tahlil, takbir, tahmid kabilarni yanglishsiz aytish uchun qo`liga tasbeh  oladi. Bu borada Abu Hurayra raziyallohu anhudan sahih rivoyat yetib kelgan.</p>
<p id="i">Agar bid`atdan Payg`ambar sollallohu alayhi va sallamning davrlarida mutlaqo bo`lmagan ishlar murod, deyiladigan bo`lsa, bugungi kundagi barcha musulmonlar bid`atchi bo`lib qoladi. Sanoqli odamlar esa bunday bo`lmasligi mumkin. Masalan, ustoz Alboniyning o`zi Rasululloh sollallohu alayhi va sallamning kiyinishlari, yeb-ichishlari, uyqulari, o`tirib-turishlari, xususan, hayotda ta`lim uchun bajargan juda ko`plab narsalariga muvofiq ravishda hayot kechirayotganmikin?!</p>
<p id="i">Qur`on va Sunnatda dini evaziga yeb-ichishning joizligi haqida biror narsa bormi? Holbuki, uning aksi qat`iy ravishda yetib kelgan. Faqat majbur bo`lib qolganda, zarurat miqdorida dini evaziga yeyish mumkin bo`ladi. Dinini sotib, mashinalar minish, qasrlar bino qilish, dunyo matolarini to`plash aslo joiz emas. Alloh subhonahu va taoloning so`zi bor: <strong>"Kimki, oxirat ekinini (savobini) istar ekan, Biz unga ekini (hosili)ni ziyod qilurmiz. Kimki dunyo ekinini istar ekan, biz unga o`shandan berurmiz v uning uchun oxiratda nasiba (savob) bo`lmas."</strong>  (<span id="manba">Sho`ro, 20-oyat</span>).</p>
<p id="i">Alboniyning gapiga qaraganda, tasbeh donalari va shunga o`xshashlarni ishlatish ortiqchalik bo`lib, Imom Muslimning hadisidagi narsani inkor qilar emish. Bu yerda ortiqchalik ham yo`q, hadisga qarshi borish ham yo`q. Chunki, inkor qilish zaif roviyning ishonchli roviy hadisiga qarshi chiqishidir. Ushbu holatda esa <em>tariq</em>larning bir qanchaligi zaif roviylarning ko`pgina rivoyatlariga olib kelgan, xolos.</p>
<p id="i">Alboniy ehtiyoj tushganda masjidda e`lon tarqatishni yaxshi amal deb baholagan. Adashuvdan saqlanish maqsadida tasbeh ishlatish ham ana shunday ishdir. Tasbeh oluvchilarning ayrimlari ba`zan tasbehlarini o`ynab o`tiradilar, degan bahonaga javob shuki, e`lonlar ham masjidlardan tashqarida o`yin qilinishi mumkin. E`lonlarning o`yin-kulgili bo`lishining o`zi tasbehlarni o`ynash mumkin degan e`tirozga qarshi javob bo`ladi. </p>
<p id="i">Shak-shubha yo`qki, bizgacha yetib kelgan hadislarga ko`ra barmoqlar bilan zikr qilish afzaldir.</p>
<p id="i">Jaloliddin Suyutiy o`zining "al-Hoviy" nomli fatvo to`plamida  (<span id="manba">2-jild, 3-bet</span>) Imom Termiziy, Imom Hokim, Imom Tabaroniy kabi muhaddislar Safiyya raziyallohu anhodan hadis rivoyat qilganini aytib o`tgan. Safiyya raziyallohu anhu Rasululloh sollallohu alayhi va sallam mening oldimga kirib keldilar, degan. O`sha vaqt oldimda to`rt ming dona toshcha bor bo`lib, men tasbeh aytayotgan edim. Rasululloh sollallohu alayhi va sallam: "Ey, Huyayning qizi, bular nimalar?" dedilar. Men ular yordamida tasbeh qaytarishimni aytdim. Rasululloh sollallohu alayhi va sallam: "Men sening oldingda turgan bu onimda manavilaringdan ham ko`proq tasbeh aytdim" dedilar. Men: "Ey, Rasululloh! Uni menga ham o`rgating!" dedim. Ul zoti sharif: "<em>Subhonalloh, adada ma xolaqo min shay`in</em>" (Yaratgan narsalarning sonicha "Subhonalloh") degin!" deb buyurdilar. Ushbu hadisi sharif sahihdir. Uni Abu Dovud rivoyat qilgan. Imom Termiziy esa uni hasani sahih, degan. Yana Nasoiy, Ibn Mojja, Ibn Hibbon va Hokim rivoyat qilganlar. </p>
<p id="i">Imom Hokim sahih deb Sa`d ibn Abu Vaqqos raziyallohu anhudan hadis rivoyat qilgan. U Rasululloh sollallohu alayhi va sallam bilan birga bir ayolning oldiga kirishibdi. Uning oldida mayda toshchalar bor bo`lib, tasbeh aytayotgan ekan. Rasululloh sollallohu alayhi va sallam bunday dedilar: "Senga bundan ham osonroq va afzalroq zikrlarni o`rgataymi?" dedilar va "<em>Subhonalloh adada ma xolaqo fi-s-samo. Subhonalloh adada ma xolaqo fi-l-arz. Subhonalloh adada ma bayna zalika. Va Subhonalloh adada ma huva xoliq. Allohu akbar misla zalika. Valhamdulilloh misla zalika. Va la iloha illalloh misla zalika. Va la havla va la quvvata illo billoh misla zalik"</em> (Samoda yaratilgan narsalar adadicha Subhonalloh. Yerda yaratilgan narsalar adadicha Subhonalloh. Yeru osmon orasida yaratilgan narsalar adadicha Subhonalloh. Yaratuvchi bo`lib, yaratgan narsalari adadicha Subhonalloh. Shu miqdorcha Allohu akbar. Shu miqdorcha Alhamdulilloh. Shu miqdorcha La iloha illalloh. Shu miqdorcha La havla va la quvvata illa billoh) degan tasbehlarni aytishni buyurdilar.</p>
<p id="i">Abdulloh ibn Imom Ahmad "Zavoid az-zuhd" asarida bunday keltirgan: Nuaym ibn Muharriz ibn Abu Hurayra bobosi Abu Hurayra raziyallohu anhudan rivoyat qilishicha, Abu Hurayra raziyallohu anhuning mingta tuguni bor ipi bo`lgan ekan. Ul zot uni tabseh qilib aylantirib zikr qilmaguncha uxlamas ekanlar. </p>
<p id="i">Ayrim ulamolar Ibn Umar raziyallohu anhuning hadisi borligi uchun zikrni barmoqlarni bukib aytishni tasbehdan ko`ra afzal, deganlar. Lekin, aytishlaricha, tasbeh aytuvchi xato qilishdan saqlana olsa, barmoqlari bilan sanash afzal. Bunday qilolmasa, tasbeh afzal hisoblanadi. Tasbehni o`tgan ulamolarning ulug`lari tutishgan, uni qo`llariga olib, unga e`tibor qaratishgan. Abu Hurayra raziyallohu anhuning mingta tugunli tasbehlari bo`lgan. U bilan har kuni o`n ikki ming marta zikr aytgan. Buni uning shogirdi Ikrima xabar bergan. </p>
<p id="i">Alboniy quyosh zavolidan oldin jum`a namozini o`qishni Abdulloh ibn Saydonning hadisiga suyanib, joiz degan. Holbuki, Ibn al-Humom "Sharh al-Hidoya"da aytishiga qaraganda, muhaddislar ushbu hadisning zaifligiga ittifoq qilganlar. Shuningdek, Alboniy janoblari Abdulloh ibn Maslamaning hadisiga suyanib o`sha fikrni bildirgan. U ham roviyning yoshi juda qari bo`lgani bois zaifdir. Mazkur ikki hadis bilan Alboniy jum`ani zavoldan oldin o`qishni joiz deb hukm chiqargan. Jum`a zavoldan keyin ado qilingani tufayli musulmonlarning zimmasidan jum`a qat`iy soqit bo`lishi ma`lum. Zavoldan oldin jum`ani ado etish esa, ulamolarning ixtilofi borligi bois, juda shubhalidir. Rasululloh sollallohu alayhi va sallam: "Kimki shubhalardan saqlansa, dinini va obro`sini asragan bo`ladi" deganlar yoki "Qalbingni bezovta qiladigan ishni tark qilgin!" deya marhamat qilganlar. Qat`iy farzni ado qilish borasida zaif sanalgan, gap-so`z qilingan hadisga Alboniy qanday suyangan?!</p>
<p id="i">Tasbeh ishlatish mumkinligi haqidagi hadisni esa Imom Termiziy hasan degan, Imom Hokim sahih degan. Tasbeh borasida, uni ishlatish haqida boshqa rivoyatlar ham bor. Ana shularni e`tiborga olish insof qilmoq va haqiqatni barpo etmoqdir.</p>
<p id="i">Tasbeh ishlatish kecha-kunduzdagi muayyan zikrlarni aytishning uhdasidan aniq chiqishdir!</p>
<p id="i">Vallohu a`lam!</p>
<p id="i"><strong><em>Muallif: Shayx Homid Mirzoxon al-Farg`oniy an-Namangoniy.</em></strong></p>
</body>
</html>