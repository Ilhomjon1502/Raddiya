<p id="title">ПАЙҒАМБАРИМИЗ АЛАЙҲИССАЛОМ ЗИЁРАТЛАРИГА БОРИШ ҲАҚИДА РИСОЛА</p>
<p id="i"><strong>Бисмиллаҳир роҳманир роҳийм. Ва ҳува-л-Фаттоҳ ал-Алийм!</strong></p>
<p id="i">Оламлар раббиси Аллоҳга ҳамдлар хосдир! Пайғамбарлар саййиди ва гуноҳкорлар шафоатчисига саловат ва саломлар бўлсин! Яна Унинг аҳли оилалари ва барча саҳобаларига ҳам бўлсин!</p>
<p id="i">Аммо баьд. Бу Пайғамбарларнинг охиргиси, мурсалларнинг саййидини зиёрат қилиш фазилатлари борасига мусулмонларни ҳидоят қилиш тўғрисидаги дафтардир. Аллоҳ таолони саловату саломи Пайғамбарларнинг ҳаммасига бўлсин!</p>
<p id="i">Аллоҳ таоло марҳамат қилган:</p>
<p id="ia">و لو أنّهم إذ ظلموا أنفسهم جاؤك فاستغفروا الله و استغفر لهم الرسول لوجدوا الله توّاباً رحيماً</p>
<p id="i"> (<em>“Ва лав аннаҳум из золаму анфусаҳум жоука, фастағфаруллоҳа вастағфаро лаҳум-ур-росулу ла-важадуллоҳа таввобан раҳийма!”</em>).</p>
<p id="i"><strong>“Агар улар ўз жонларига зулм қилсалар, (гуноҳ қилиб қўйсалар), Сизнинг олдингизга келсалар, шунда, Аллоҳга истиғфор айтсалар, улар учун Расулуллоҳ ҳам истиғфор айтса, (кечирим сўраса), Аллоҳни тавбаларни кўп бора кечгувчи ва ниҳоятда раҳмли топурлар” </strong> (<span id="manba">Нисо, 64</span>).</p>
<p id="i">Имом Бадриддин Али ас-Самҳудий ал-Маданий “Хулосат ал-Вафо” асарида айтади: “Уламолар оятдан унинг ҳукми умумийлигини фаҳмладилар ҳамда қабри шарифнинг зиёратига келган кимса ушбу оятни ўқишни мустаҳаб деб билдилар”.</p>
<p id="i">Мавлоно Али ал-қори ўзининг “ад-Дуррат ал-музиъа фи-з-зиёрат ал-мустафаввия” асарида бундай дейди: “Чунки, Жаноби Расулуллоҳ соллаллоҳу алайҳи ва саллам қабрларида тирикдирлар. Ўзларини зиёрат қилган кимса учун истиғфор айтишлари ҳақиқатдан узоқ эмас”.</p>
<p id="i">Имом ас-Самҳудий (яна) айтадилар: “Абу Саид ас-Самъоний ўз исноди билан Али каррамаллоҳу важҳаҳудан ривоят қиладилар: Расулуллоҳ соллаллоҳу алайҳи ва салламнинг дафн қилганимиздан сўнг уч кун ўтиб, бир аъробий келди-да, ўзини ул зоти шарифнинг қабрларига ташлади. У дер эди: <strong>“Эй Расулуллоҳ, сен айтдинг, биз сўзингни эшитдик. Сенга нозил қилган нарсада (мана бу оят) бор: <em>“Ва лав аннаҳум из золаму анфусаҳум жоука ...”</em></strong> (<span id="manba">Нисо, 64</span>) Ҳақиқатда мен ўз нафсимга зулм қилдим, энди сенинг олдингга келдим. Мен учун истиғфор айтгин!”. Шунда, қабри шариф (тарафи)дан нидо эшитилди: “Ул зот сен учун истиғфор айтдилар!!!”</p>
<p id="i">Ибн Асокир ўз тарихида, яна Ибн ал-Жавзий ва Ибн ан-Нажжорлар Муҳаммад ибн Ҳарб раҳимаҳуллоҳдан ривоят қилган: Жаноби Расулуллоҳ соллаллоҳу алайҳи ва салламнинг қабрлари олдида ўтирган эдим. Бир аъробий келиб қолди. У: “Ассалому алайка, ё Расулуллоҳ! Эшитдим, Аллоҳ деган экан: <em>“Ва лав аннаҳум из золаму анфусаҳум жоука...”.</em> Сизнинг олдингизга гуноҳимдан истиғфор айтган ҳолда, Парвардигоримга сиз билан шафоат сўраган ҳолда келдим”, деб ушбу шеърни ўқиди:</p>
<p id="ia">يا خير من دفنت بالقاع أعظمه</p>
<p id="ia">قد طاب من طيبهن القاع و الأكم</p>
<p id="i">نفسى الفداء لقبر انت ساكنه</p>
<p id="i">فيه العفاف و فيه الجود و الكرم</p>
<p id="i">Эй, суяклари мавжуд хона (қабр)га дафн қилинганларнинг энг яхшиси! Дарҳақиқат, уларнинг хушбўйликларидан хона ва адирлар хушбўй бўлиб кетди. Сен сукунатда бўлган қабрга жоним фидо бўлсин! Унда иффат – гуноҳдан покиза бўлиш бор; унда саховат ва карам бор!”.</p>
<p id="i">Муҳаммад ибн Ҳарб раҳимаҳуллоҳ дейди: “Сўнгра ўша аъробий қайтиб кетди. Кейин кўзимни уйқу босди. Уйқуда Пайғамбаримиз соллаллоҳу алайҳи ва салламни кўрдим. Ул зот дердилар: “Эй Ибн Ҳарб, аъробийга бориб, унга Аллоҳ уни мағфират қилганлигини суюнчила!”. Имом ас-Самҳудийнинг сўзи тугади.</p>
<p id="i">Ибн Абу Фудайк айтади: “Менга етиб келишига қараганда, кимки Расулуллоҳ соллаллоҳу алайҳи ва салламнинг қабри олдида турса ва </p>
<p id="ia">إنّ الله و ملائكته يصلون على النبىّ يا أيّها الذين آمنوا صلوا عليه و سلموا تسليما؛ صلى الله عليك يا رسول الله</p>
<p id="i"><em>“Инналлоҳа ва малоикатаҳу йусоллууна ъала-н-Набийй! Йа аййуҳаллазийна ааману, соллуу ъалайҳи ва саллимуу таслиима; соллаллоҳу ъалайка, ё Расулаллоҳ!”,</em></p>
<p id="i">деб етмиш маротаба айтса, бир фаришта унга нидо қилади: “Аллоҳ сенга саловат (раҳмат) айтди. Эй фалончи, бугун ҳожатингни раво қилмасдан қолмаймиз!”.</p>
<p id="i">Бу ривоят машойихларимиздан Шайх Муҳаммад Обид ал-Маданийнинг “ал-Мавоҳиб ал-латифа шарҳ “Муснади Абу Ҳанифа ан-Нўъмон” деган асарларида келтирилган. </p>
<p id="i">“Мавоҳиб ур-раҳмон фий мазҳаби Абу Ҳанифа ан-Нўъмон” асарида эса: “Бизнинг ва моликийлик мазҳабида Расулуллоҳ соллаллоҳу алайҳи ва салламнинг қабрларини ҳаждан аввал ёки кейин зиёрат қилишни суннат деймиз”. Аллоҳ муваффақ қилгувчидир.</p>
<p id="i">“Дуррат ал-музиъа”да олдинги ва кейинги давр уламоларининг кўпчилиги зиёратнинг мустаҳаблигига тўхталган, дейилган. Унинг суннатлигига далил бўлган ҳужжат шуки, Ибн Умар разийаллоҳу анҳунинг айтган сўзларидир: “Пайғамбар алайҳиссаломнинг қабрларига қибла тарафдан келишинг суннатдандир. Юзингни қабрга қаратасан. Сўнг салом берасан: “Ассалому алайка, аййуҳан Набиййу ва раҳматуллоҳи ва барокатуҳ!”.</p>
<p id="i">Буни Имом Абу Ҳанифа раҳимаҳуллоҳ ўз муснадида Нофеъдан, у эса Ибн Умар разийаллоҳу анҳудан ривоят қилган. </p>
<p id="i">Муҳаммад Обид ас-Синдий раҳимаҳуллоҳ унинг шарҳида саҳобанинг сўзи рафъ ҳукмида (ҳадиснинг ривояти саҳобадан Пайғамбар алайҳиссаломга етказилиши) суннат ҳисобланади, деб ёзади. Зеро, Ибн Умар разийаллоҳу анҳу Расулуллоҳ соллаллоҳу алайҳи ва салламнинг зиёратлари борасида айтган мана шу сўзларини Бақиъ қабристони аҳли учун ҳам ишлатар эдилар. Уни Имом Термизий раҳимаҳуллоҳ ривоят қилган ҳадис қувватлайди. Ибн Аббос разийаллоҳу анҳудан ривоят: Расулуллоҳ соллаллоҳу алайҳи ва саллам Мадина қабарлари ёнидан ўтардилар. Уларга юзларини қаратиб, “Ассалому алайкум” дердилар. </p>
<p id="i">Ибн Умар разийаллоҳу анҳу ўзи айтган гапни Расули акрам соллаллоҳу алайҳи ва салламдан эшитган бўлишлари эҳтимол. Хусусан, Пайғамбаримиз соллаллоҳу алайҳи ва саллам вафотларидан сўнг қиблага орқа ўгириб, қабрга юз қаратишни буюришлари шу фикрни тасдиқлайди. Тамом. Ибн Ҳумом раҳимаҳуллоҳ айтадилар: “Абуллайс ривоят қилган, қиблага юзланиб туриш ҳақидаги гап бу бобдаги ҳадислар сабабли рад қилингандир”.</p>
<p id="i">Шайх Муҳаммад Обид раҳимаҳуллоҳ ҳужжат ва далил сифатида келтирилган ривоятлардан қабрга юзни қаратиб туриш уламолар иттифоғи билан маъқул амал, дейди. Зеро, Пайғамбаримиз соллаллоҳу алайҳи ва саллам қабрларида тирикдирлар, зиёратчини билиб турадилар. Аббосий халифа Мансур Имом Молик раҳимаҳуллоҳдан: “Зиёрат пайтида қиблага қараб турайми ёки Расулуллоҳга юзланайми?” деб сўраган. Шунда Имом Молик раҳимаҳуллоҳ унга дедилар: </p>
<p id="ia">و لم تصرف وجهك عنه و هو وسيلتك و وسيلة أبيك آدم عليه السلام</p>
<p id="i"><em>“Юзингизни Расулуллоҳ соллаллоҳу алайҳи ва салламдан бошқа томонга бурманг. У сизнинг ва отангиз Одам алайҳиссаломнинг ҳам василасидир!”.</em></p>
<p id="i">Сўнг Шайх Муҳаммад Обид раҳимаҳуллоҳ ёзадилар: “Қабри шариф олдида қалбини дунё алоқаларидан узиб, турган жойининг буюклиги, Ҳазрати Расулуллоҳ соллаллоҳу алайҳи ва салламнинг ҳузурларида турганлигидан қалбини ҳозир тутсин. Чунки, Расулуллоҳ соллаллоҳу алайҳи ва саллам қабрларида тирикдирлар, унга қараб турадилар. Аллоҳ таолодан қалбини очишини, қалбидаги ниятларига етказишини, қабри шариф олдида вуқуф қилиш асносида комил тажаллий билан мана шу зиёратдан ҳузур қилишини сўрасин. </p>
<p id="i">Али ал-қори раҳимаҳуллоҳ “Дуррат ал-музиъа” асарида ёзади: “Зиёратнинг энг катта фойдаларидан бири, Жанобо Расулуллоҳ соллаллоҳу алайҳи ва салламни зиёрат қилувчи қачон ул зотга солату салом айтса, ул зоти шариф ҳақиқий эшитиш (қулоқ) ила эшитадилар ва ҳеч қандай етказувчининг воситасисиз унга жавоб қайтардилар”. Алий ал-қори раҳимаҳуллоҳ ул зоти шарифга узоқдан солату салом айтадиган кимса хилофи билан дейди. Бундай ҳолатда салом бериш ҳам алик олиш ҳам восита (малак воситаси) билан бўлади. Тоза санад ила Расулуллоҳ соллаллоҳу алайҳи ва салламдан бундай ривоят қилинган:</p>
<p id="ia">من صلى علىّ عند قبرى سمعته و من صلى علىّ من بعيد أعلمته</p>
<p id="i"><em>“Кимки менга қабрим олдида салом берса, уни эшитаман. Кимки менга узоқдан саловот айтса, уни менга билдирилди.”</em> Яъни, фаришта орқали хабар келтирилади.</p>
<p id="i">Бошқа ривоятда бундай дейилган:</p>
<p id="ia">من صلى علىّ نائيا بلّغته رواه إبن شيبة و غيره</p>
<p id="i"><em>“Кимки менга йироқдан салоту салом йўлласа, уни менга (фаришта орқали) етказилади”.</em> Ибн Абу Шайба раҳимаҳуллоҳ ва бошқалар ривоят қилган.</p>
<p id="i">Бошқа ривоятда шундай дейилган:</p>
<p id="ia">من صلى علىّ عند قبرى سمعته و من صلى نائيا وكل الله به ملكا يبلغنى</p>
<p id="i"><em>“Кимки менга қабрим олдида саловат айтса, уни эшитаман. Кимки узоқдан саловот айтса, Аллоҳ уни менга етказиш учун бир фириштани вакил қилади”.</em></p>
<p id="i">Имом Абу Довуд раҳимаҳуллоҳ саҳиҳ иснод билан ривоят қилган ҳадис бор:</p>
<p id="ia">ما من أحد يسلم علىّ الا ردّ الله على روحى حتى اردّ عليه السلام</p>
<p id="i"><em>“Бирор кимса менга салом йўлласа, Аллоҳ руҳимни қайтаради ва мен унга салом қайтараман!”.</em></p>
<p id="i">Ибн Қудома раҳимаҳуллоҳ зикр қилади: ушбу сўнги ҳадис Имом Аҳмад раҳимаҳуллоҳ ривоятида “Кимки менинг қабрим олдида менга салом берса” деган лафз билан келган бўлиб, бу қабри шариф олдида туриб салом бериш мусулмонга нисбатан махсус (буюк) фазилат эканлигига равшан далилдир. Яна бу Имом Бухорий раҳимаҳуллоҳнинг улуғ шайхларидан бири ал-Муқбирий раҳимаҳуллоҳ тафсир қилган ривоятини тақозо қилади:  <em>“Қачон мени биров зиёрат қилиб келса-ю, менга салом берса, Аллоҳ таоло менинг руҳимга етказади, ҳатто мен унга (алик олиб) салом бераман”.</em></p>
<p id="i">Сўнгра Али ал-қори раҳимаҳуллоҳ давом қилади: Ушбу ҳадислардан билинмоқдаки, Расулуллоҳ соллаллоҳу алайҳи ва саллам доимо тирикдирлар. Чунки, кеча-кундуз ул зотга салом йўллаган кимсага жавоб беришдан бутун вужудлари холи бўлишлари узоқ ва маҳолдир. Шунинг учун биз иймон келтирамиз: Ҳабибимиз Расулуллоҳ соллаллоҳу алайҳи ва саллам қабрларида тирикдирлар ва шарофатли жасадларини ҳам ер емайди. Бошқа пайғамбарларнинг ҳам ҳоли шундайдир. Ҳадисда ворид бўлган:</p>
<p id="ia">إنّ الله حرّم على الأرض ان تأكل لحوم الأنبياء</p>
<p id="i"><em>“Албатта, Аллоҳ таоло Пайғамбарларнинг гўштларини ейишни ерга ҳаром қилган”.</em></p>
<p id="i">Уммат ижмоъси ана шу фикрда барқарордир!!!</p>
<p id="i">Кейин Али ал-қори раҳимаҳуллоҳ яна ёзади: Агар Расулуллоҳ соллаллоҳу алайҳи ва салламнинг: “Аллоҳ менинг руҳимга етказади” дейишлари ул зот учун ҳаёт доимийлигининг йўқ эканлигига далолат қилади, дейилса, бас, жавоб шуки, валлоҳу аълам, бунинг маъноси: “Шак-шубҳасиз Аллоҳ руҳимга ҳам етказади” деганидир. Имом Байҳақий раҳимаҳуллоҳ ана шундай деганлар. Руҳдан мурод салом етказишга вакил қилинган фариштадир, ҳам дейилади. Аммо, “Мен Парвардигоримга қабримда мени тарк қилишидан паноҳ сўрайман”, деган ҳадиснинг асли йўқдир.</p>
<p id="i">Али ал-қори раҳимаҳуллоҳ сўзини давом қилдириб, Имом ас-Суютий раҳимаҳуллоҳнинг рисоласидаги энг охирги жавоб ушбудир”, деб ёзади. </p>
<p id="i">Ушбу жавоблар шайх Жалолуддин ас-Суютий раҳимаҳуллоҳнинг “Инбо ул-азкиё би-ҳаёт ал-анбиё” рисоласида келтирилган. Ундаги жумлалар бундай: Савол тушган: “Расулуллоҳ соллаллоҳу алайҳи ва салламнинг қабрларида тирик эканлиги машҳурдир. Ул зоти шарифдан нақл қилинган: “Мадомики менга биров салом йўлласа, Аллоҳ руҳимга етказади, ҳатто унга мен салом жавобини қайтараман”, деган ҳадиснинг зоҳири баъзи вақтларда руҳнинг танадан ажралиб чиқишини билдиради. Бу икки ҳақиқатни (доим тириклик ва руҳ танадан чиқиши масаласини) қандай жамъ қиламиз?”. Бу назар ва чуқур ўйлашга муҳтож бўладиган чиройли саволдир.</p>
<p id="i">Бас, мен айтаман: Жаноби Расулуллоҳ соллаллоҳу алайҳи ва салламнинг қабрларида ҳаётликлари ҳамда бошқа пайғамбарларнинг ҳам тирикликлари бизга қатъий илм билан маълумдир. Чунки, бизнинг қўлимизда далиллар ва мутавотир (пайдар-пай келган, ёлғонга чақириш асло мумкин бўлмаган) хабарлар етарли. Имом Байҳақий раҳимаҳуллоҳ  “Пайғамбарларнинг қабрларида тириклиги” тўғрисида бир жузъ (китоб) ёзган. Мана шунга далолат қиладиган хабарлардан бири Имом Муслим раҳимаҳуллоҳ саҳоба Анас разийаллоҳу анҳудан тахриж қилган ҳадисидир. Унда Расулуллоҳ соллаллоҳу алайҳи ва саллам Исро (Меърож) кечасида Мусо алайҳиссалом билан учрашганлари, Мусо алайҳиссалом қабрларида ибодат қилаётганлиги айтилган. Ибн Аббос разийаллоҳу анҳунинг ҳадисида эса: “Ул зот тик туриб намоз ўқиётган эди”, жумласи билан келган. Буни Абу Нуъайм раҳимаҳуллоҳ “Ҳулийя” асарида зикр қилган. Абу Яъло раҳимаҳуллоҳ ўз муснадида, Байҳақий раҳимаҳуллоҳ эса, “Китоб ҳаёт ал-анбиё” асарида Анас разийаллоҳу анҳудан ривоят қилган. Пайғамбаримиз соллаллоҳу алайҳи ва саллам деганлар: “Пайғамбарлар тирикдирлар, қабрларида ибодат қилурлар”. Имом Абу Довуд раҳимаҳуллоҳ ва Байҳақий раҳимаҳуллоҳ саҳоба Авс ибн Авс ас-Сақафий разийаллоҳу анҳудан тахриж қилишларича, Жаноби Расулуллоҳ соллаллоҳу алайҳи ва саллам бундай деганлар:</p>
<p id="ia">إنّ من أفضل ايّامكم يوم الجمعة فأكثروا على الصلوة فيه فان صلوتكم تعرض علىّ قالوا يا رسول الله و كيف تعرض عليك صلوتنا و قد أرمت يعنى بليت فقال: إنّ الله حرّم على الأرض ان تأكل أجساد الأنبياء</p>
<p id="i"><em>“Ҳақиқатдан ҳам кунларингизнинг ичида энг афзали жумъа кунидир. Бас, менга ул кунда саловат кўп айтинг. Зеро, саловотларингиз менга арз қилинади (келтирилади)”. Саҳобалар сўрашди: “Эй Расулуллоҳ, сизга саловотларимиз қандай етказилади, ҳолбуки сиз вафот қилган бўлсангиз”. Шунда Расулуллоҳ соллаллоҳу алайҳи ва саллам марҳамат қилиб дедилар: “Аллоҳ таоло пайғамбарларнинг жасадларини ейишни ерга ҳаром қилди”.</em></p>
<p id="i">Имом Байҳақий раҳимаҳуллоҳ “Ҳаёт ал-анбиё”сида, Имом ал-Исфаҳоний раҳимаҳуллоҳ эса “ат-Тарғиб” асарида Абу Ҳурайра разийаллоҳу анҳудан ривоят қиладилар. Расулуллоҳ соллаллоҳу алайҳи ва саллам деган эканлар: <em>“Кимки менга йироқдан саловот айтса, уни менга етказилади”.</em> (<span id="manba"></span>).</p>
<p id="i">Имом Бухорий раҳимаҳуллоҳ ўз тарихида Аммор разийаллоҳу анҳудан ривоят келтирганлар. У эса Пайғамбар соллаллоҳу алайҳи ва салламнинг бундай деганларини эшитдим, деб ривоят қиладилар:</p>
<p id="ia">إنّ لله ملكا أعطاه إسماع الخلائق قائم على قبرى فما من أحد يصلى على صلوة الا أبلغها </p>
<p id="i"><em>“Аллоҳ таолонинг бир фариштаси бор. Унга қабрим тепасида туриб халойиқни эшитиш (неъмати) берилган. Кимки менга саловот айтса, уни менга у етказади”.</em></p>
<p id="i"> Имом Байҳақий раҳимаҳуллоҳ Абу Ҳурайра разийаллоҳу анҳудан Исро ҳадисида ривоят қилган: <em>“Пайғамбарлардан бир жамоасини кўрдим. Бас, Мусо қабрида туриб намоз ўқирди. Исо ибн Марям қабрида туриб ибодат қиларди. Намоз вақти бўлганда уларга имом ҳам бўлдим”. </em></p>
<p id="i">Имом Байҳақий раҳимаҳуллоҳ яна “Китоб ал-эътиқод” асарида ёзади: <em>“Пайғамбарлар вафот қилганларидан сўнг руҳлари ўзларига қайтарилади. Бас, улар Парвардигорлари наздида тирикдирлар”.</em></p>
<p id="i">Имом ал-Боризий раҳимаҳуллоҳдан: “Пайғамбаримиз соллаллоҳу алайҳи ва саллам вафотларидан кейин тирикмилар?” деб сўралганда, ул зот: “Ҳа, албатта!” деб жавоб берган эканлар. </p>
<p id="i">Шофиъийлар шайхи, усулшунос фақиҳ, устоз Абу Мансур Абдулқоҳир ал-Бағдодий раҳимаҳуллоҳ бундай деган эдилар: “Асҳобларимиздан муҳаққиқ мутакаллимлар (яъни калом-эътиқод илми билан шуғулланувчи тадқиқотчи олимлар) Пайғамбаримиз соллаллоҳу алайҳи ва салламнинг вафотларидан сўнг тирик эканликларини айтишган. Бас, албатта ул зот умматининг тоатларидан қувонадилар, осий умматларининг маъсиятларидан хафа бўладилар. Умматларидан кимки саловат айтса, ул зотга етказилади”.</p>
<p id="i">Имом Суютий раҳимаҳуллоҳ дейдилар: “Бу хабарлар Пайғамбаримиз ва бошқа пайғамбарлар (саловотуллоҳи алайҳим ажмаъин) тирик эканликларига далолат қилади. Аллоҳ таолонинг ўзи шаҳидлар тўғрисида бундай деган:</p>
<p id="ia">و لا تحسبنّ الذين قتلوا فى سبيل الله أمواتا بل أحياء عند ربّهم يرزقون</p>
<p id="i"><strong>“Аллоҳ йўлида ўлдирилган кимсаларни ҳаргиз ўлик деб ўйлама! Балки, улар парвардигорлари наздида тирикдирлар, ризқланиб турурлар” </strong> (<span id="manba">Оли Имрон, 169</span>).</p>
<p id="i">Бу неъматга Пайғамбарлар ҳақлироқдирлар. Зотан, улар энг улуғ, энг буюк бандалардир. </p>
<p id="i">Қуръони каримнинг матнига кўра мувофиқ тушуниш қоидаси билан Расулуллоҳ соллаллоҳу алайҳи ва салламнинг қабрларида тирик эканликлари маълум бўлди. Бу борада уламоларнинг ҳужжатлари жуда кўпдир. Шу миқдорда кифояланамиз.</p>
<p id="i">Сўнгра, Имом ас-Суютий раҳимаҳуллоҳ ёзадилар: Имом Абу Довуд раҳимаҳуллоҳ саҳоба Абу Ҳурайра разийаллоҳу анҳудан тахриж қилган ҳадисда Расулуллоҳ соллаллоҳу алайҳи ва саллам деган эдилар: <em>“Кимки менга салом йўлласа, Аллоҳ менинг руҳимга етказади, ҳатто унга салом қайтараман”</em>.</p>
<p id="i">Бас, ушбу ҳадиснинг зоҳири баъзи вақтларда Расули акрам соллаллоҳу алайҳи ва салламнинг бадани шарифларидан руҳнинг ажралишига шак йўқлигини билдиради. Бу эса ўтган ҳадисларга мухолифдир. Бу борада кўп ўйладим. Жавобида менга бир қанча важҳлар очилди.</p>
<p id="i">Энг кучли важҳ шулки, “раддаллоҳу” жумласи ҳолиядир. Араб тили қоидасига кўра ҳол жумласи “қод”сиз ўтган замон феъли бўлиб келса, унда “қод”ни тақдир қилинади. Бу “Ав жоуким ҳасурат судуруҳум” деган Аллоҳ таолонинг сўзига ўхшайди. Аслида оят маъноси “қод ҳасурат”дир. Бу жумла ҳар бир одамдан томонидан айтилган саломга қилинган алик ўтган замон билан билдирилмоқда. Ҳадис матнидаги “ҳатто” эса “вов” маъносидаги боғловчи ҳарфининг ўзгинасидир. Демак, ҳадиснинг асли маъноси бундай:</p>
<p id="ia">ما من أحد يسلم الا قد ردّ الله على روحى قبل ذلك و أردّ عليه السلام</p>
<p id="i"><em>“Ҳар бир кимса менга салом айтаркан, шубҳасиз, Аллоҳ мана шундан олдин уни руҳимга етказган бўлади ва мен унга алик қайтараман”. </em></p>
<p id="i">Мана шундай қарор қилсак, ишкаллик аслидан кўтарилади. Агар <em>“радда”</em>ни ҳол ёки келаси замон маъносида олинса, мусулмонларнинг саломи такрор бўлган пайтда “етказиш” ҳам такрорланиши лозим бўлиб қолади. “Етказишни”нинг такрорланиши эса муфорақат (ажралиш)нинг такрорланишини лозим тутади. Бу эса Қуръонга мухолиф иккита нотўғриликни келтириб чиқаради. Чунки, ундаги далилга кўра, икки ўлим ва икки ҳаёт йўқ. Мана бу такрорлик эса кўп ўлимларни тақозо этади. Бу эса ботилдир ва ўтган (маъно жиҳатдан мутавотир) ҳадисларга мухолифдир.</p>
<p id="i">Бошқа жавоб шуки, руҳ эшитишдан киноядир. Бунда “Албатта Аллоҳ хориқи одат (мўъжиза) қилиб, саломларни Пайғамбар соллаллоҳу алайҳи ва салламнинг қулоқларига етказади, ул зот эса мусулмоннинг саломини эшитади. Ул зотга етказувчи (фаришта)нинг воситасига эхтиёж бўлмасдан жавоб қайтаради. Бунда мурод одатий қулоқ эмас, албатта. Жаноби Расулуллоҳ соллаллоҳу алайҳи ва саллам дунёдалик пайтларида шундай ҳолат бўлардики, осмоннинг овозини (самодан келаётган баъзи овозларни) эшитар эдилар. Чунончи, мўъжизалар ҳақидаги китобда баёни келган. Мана бу эшитиш мўъжиза бўлиб, айрим вақтларда юз бериб турган.  Ҳеч қандай монеъликсиз ул зотга овозлар эшитилган. Жаноби Расули акрам соллаллоҳу алайҳи ва салламнинг барзах (қабр)даги ҳолатлари дунёдаги ҳолатларига ўхшаш баробардир. Имом ас-Суютий раҳимаҳуллоҳнинг гапи тамом.</p>
<p id="i">Имом ас-Суютий раҳимаҳуллоҳнинг “айрим вақтларда юз беради” деган сўзларини шундай тушуниш мумкин: саломнинг руҳга етказилишида ҳеч қандай тортишиш йўқ, чунки, бошқа мўъжизаларга ўхшаб баъзи вақтлардагина руҳ бадандан ажралишини инкор қилмайди. Бу ҳаёт сабаби бўлган руҳнинг хилофи биландир. Иттифоқан, ҳаётдаги руҳнинг жасаддан ажралиши мумкин эмас, деб топилган, яъни ажралмайди, деб ҳукм қилинган.</p>
<p id="i">Мана шу жавобдан билиндики, Жаноби Расулуллоҳ соллаллоҳу алайҳи ва салламга: “Ё Расулуллоҳ” ва шунга ўхшаш нидо қилишлардан узоқ кимсанинг жавоби тайёр. У кимки нидо қилишни жоиз деса, Расулуллоҳ соллаллоҳу алайҳи ва салламнинг ғайбни билишига эътиқод қилган бўлади, дейди. Ҳолбуки, Аллоҳ таоло деган:</p>
<p id="ia">قل لا يعلم من فى السموات و الأرض الغيب الا الله</p>
<p id="i"><strong>“Айтинг: “Аллоҳдан бошқа осмонлар ва Ердаги бирор кимса ғайбни билмас”</strong> (<span id="manba">Намл, 65</span>).</p>
<p id="i">Яна Аллоҳ таоло шундай деган: </p>
<p id="ia">قل لا أقول لكم عندى خزائن الله و لا أعلم الغيب</p>
<p id="i"><strong>“Айтинг: “Сизларга, ҳузуримда Аллоҳнинг хазиналари бор ҳам демайман ва ғайбни ҳам билмайман”</strong> (<span id="manba">Анъом, 50</span>).</p>
<p id="i">Яна Аллоҳнинг сўзи бор:</p>
<p id="ia">و لو كنت أعلم الغيب لاستكثرت من الخير و ما مسّنى السوء</p>
<p id="i"><strong>“Агар ғайб (илми)ни билсам эди, хайрли ишларни кўп қилган бўлур эдим ва менга ёмонлик (ҳам) етмаган бўлур эди” </strong> (<span id="manba">Аъроф, 188</span>).</p>
<p id="i">Сўнгра ўша одам, кимки Аллоҳ таолодан бошқага ғайб илмининг собит бўлишини эътиқод қилса, ҳақиқатдан ҳам Аллоҳга ширк келтирибди, дейди.</p>
<p id="i">Мен айтаман: Бу гап Жаноби Расулуллоҳ соллаллоҳу алайҳи ва салламнинг камолоти ва мўъжизаларини билмаслигининг оқибатида пайдо бўлгандир! Худо ҳаққи, Имом ал-Бусирий раҳимаҳуллоҳ айтган:</p>
<p id="ia">فهو الذى تمّ معناه و صورته، ثمّ اصطفاه حبيبا بارى النسم</p>
<p id="ia">منزّه عن شريك فى محاسنه، فجوهر الحسن فيه غير منقسم</p>
<p id="i"><em>“Ул зот шундай (бир Пайғамбардирлар)ки, руҳий ва жисмоний оламлари комилу мукаммаллик нуқтасига улашганида, инсонларнинг яратувчиси Аллоҳ таоло Ул Зотни ўзига маҳбуб ва Пайғамбар қилиб танлади. Пайғамбаримизнинг гўзал ахлоқ ва чиройли васфларда тенги, ўхшаши йўқ. Ҳусну малоҳат гавҳари ул Ҳазратимизнинг зотида бўлинмаган”. </em></p>
<p id="i">Бас, кимки Аллоҳдан бошқадан илми ғайбни мутлақо инкор қилса, у Аллоҳ таолонинг “Сураи Бақара” аввалида айтган сўзини ўқимабди. Ўқиганида эди бу гапидан юз ўгирган бўларди. Аллоҳ таоло марҳамат қилган:</p>
<p id="ia">الم. ذلك الكتاب لا ريب فيه هدى للمتقين الذين يؤمنون بالغيب</p>
<p id="i"><strong>“Алиф, Лом, Мим. Ушбу Китоб (Қуръон) шубҳадан холи ва (у шундай) тақводорлар учун ҳидоят (манбаи)дирким, улар (пайғамбарим Муҳаммад келтирган хабарларга) ғоибона имон келтирадиганлардир...” </strong> (<span id="manba">Бақара, 1-3</span>).</p>
<p id="i">Дарҳақиқат, бу оят тақводор бандаларнинг ғайбга имон келтиришлари ҳақида нозил бўлган. Имон эса илмдан олийроқ бир фазилатдир. Чунки, у яқийндир. Чунончи, “Саҳиҳи Бухорий”да келган. (Имом ал-Бухорий раҳимаҳуллоҳ ва Имом ат-Табароний раҳимаҳуллоҳнинг асарларида Абдуллоҳ ибн Масъуд разийаллоҳу анҳудан “Яқийн иймондир!” деган ҳадис ривоят қилинган). </p>
<p id="i">Қози (Байзовий) ўз тафсирида шундай ёзади: “Ғайб масдар (феълнинг ноаниқ шакли) бўлиб, “Олим ул-ғайби ва-ш-шаҳодати” дейилган! Аллоҳнинг сўзидаги шаҳодатга ўхшаб муболаға учун сифат бўлади. Ундан мурод ҳис-туйғу идрок қилолмайдиган махфийликдир. Унга ақлнинг тезда ишлаши тақозо қилинмайди. Ғайб икки қисм бўлади. Бир қисмига далил бўлмайди. У “Ва индаҳу мафотиҳ ул-ғайби ла яъламуҳо илло ҳу!” (“Ғайб (яширин иш ва нарсалар) калитлари Унинг ҳузуридадир. Уларни Ундан ўзга билмас”) оятининг (Анъом, 59) маъносидир. Иккинчи қисмига далил керак бўлади. Аллоҳ таоло ва унинг сифатлари, қиёмат куни ва унинг аҳволига ўхшашларни билиш зарурати бор. Оятдаги (яъни, “Бақара сураси” 3-оятдан) мурод мана шудир. (Зеро, бунда заруратан ғайбни билиш тақозо этилади). Шайхзода.</p>
<p id="i">Бас, жами яралмишлар катта олам бўлиб, Аллоҳ таолонинг мавжудлигига, унинг сифатларини билишга далилдир. Ваҳий эса тўғри хабар бўлиб, у билан яқинда қиёмат куни бўлиши ва унинг ҳолатлари билинади. Имом Насафий раҳимаҳуллоҳ “ал-Ақоид ан-насафия” асарида: “Халқ учун илмнинг сабаблари учтадир: соғлом ҳис-туйғулар, хабари содиқ (тўғри хабар) ва ақлдир”, деганлар. Демак, кимки Жаноби Расулуллоҳ соллаллоҳу алайҳи ва саллам нидо қилган кимсанинг нидосини эшитади, гарчи ниҳоятда узоқдан бўлса ҳам деса, ул зоти шариф хориқи одати билан (мўъжизаи илоҳий билан) эшитишларини назарда тутган бўлиши мумкинку! Бунга шариатда маломат йўқ! Зеро, бу ерда ҳеч қандай илми ғайб йўқ. Балки бу ҳис-туйғулар билан бўладиган илмнинг бир қисмидир. Жаноби Расулуллоҳ соллаллоҳу алайҳи ва саллам осмон ва бошқа нарсаларнинг овозларини узоқдан эшитар эдилар. Ул зоти шарифдан саҳиҳ ҳадис ворид бўлган:</p>
<p id="ia">أرى ما لا ترون و أسمع ما لا تسمعون</p>
<p id="i"><em>“Сиз кўрмайдиган нарсаларни кўраман ва сиз эшитмайдиган нарсаларни эшитаман!”. </em></p>
<p id="i">Ушбу баҳсни “Туҳфат ул-уламо ал-фуҳул би-истионат ар-Расул”, деган рисоламда ўта муфассал баён қилганман. Ким хоҳласа, унга мурожат қилсин! </p>
<p id="i">Хулласи калом, Расулуллоҳ соллаллоҳу алайҳи ва салламга нидо қилиш мумкинлигини инкор қилувчи, агар ул зотнинг мўъжизаларини тасдиқ қилмайдиган бўлса, баҳс ўз-ўзидан йўқолади. Чунки, у кун ўртасидаги қуёш янглиғ ошкоро собит бўлган мўъжизаларни, Расули акрам соллаллоҳу алайҳи ва салламдан мутавотир йўл билан нақл қилинган ривоятларни инкор қилган бўлади. Агар тасдиқ қиладиган бўлса, бу ҳам ўшанинг (баҳс йўқолиши) жумласидандир. Аллоҳ таоло уни тўғри йўлга ҳидоят қилсин!</p>
<p id="i">Гапимизнинг бошига қайтамиз. Шайх ҳазратлари зикр қилган охирги жавобда айтиб ўтилган, эслатилган ҳадисда келган саломга алик қайтарилиши исломий уммат орасида танилган таҳийят саломидир. У “ҳатто унга алик қайтараман”, деган сўзларининг баробарида жавобини истайдиган хитоб тариқаси билан бўлган.</p>
<p id="i">Бу борада Қабри шариф олдида турган ҳам, ғойибдаги салом бергувчи ҳам баробардир. Агар у ернинг атрофида бўлса ҳам! Зеро, иборанинг зоҳири умумийликни англатади. Буни Аллома Ҳифний (Муҳаммад аш-Шофиъий) раҳимаҳуллоҳ Имом ас-Суютий раҳматуллоҳи алайҳининг “ал-Жомеъ ас-сағийр”ига ёзган таълиқотида ушбу ҳадис шарҳида очиқ айтган. Бу ҳужжат бўла олади:</p>
<p id="ia">قوله ما من أحد اى مؤمن يسلم على الخ ظاهره و لو بعيدا عن القبر</p>
<p id="i"><em>“Расулуллоҳ соллаллоҳу алайҳи ва салламнинг: “Бирорта мўъмин кимса менга салом берса”, деган гапларининг зоҳири шуки, гарчи салом берувчи қабрдан узоқда бўлса ҳамдир”.</em></p>
<p id="i">Аммо Имом ан-Насоий раҳимаҳуллоҳ ва Имом ад-Доримий раҳимаҳуллоҳнинг ривоят қилган марфуъ ҳадислари бундай:</p>
<p id="ia">إنّ الله ملائكة سيّاحين فى الأرض يبلغونى من أمّتى السلام</p>
<p id="i"><em>“Аллоҳнинг ерда сайёҳ фаришталари бор, (улар) умматимдан менга салом етказадилар”.</em></p>
<p id="i">Валлоҳу аълам, бу ердаги саломдан мурод Аллоҳ таолодан салом юборишини сўраб, дуо қасди билан қилинган саломдир.</p>
<p id="i">Бу Расулуллоҳ соллаллоҳу алайҳи ва салламга хитоб тариқасида бўлмаяпти, бизнинг сўзларимизда ғойибга хос бўладиган жавобни истайдиган хитоб йўқ. Иккала ҳадис маъноси шу билан жамъ қилинди.</p>
<p id="i">Имом ас-Самҳудий раҳимаҳуллоҳ “Хулосат ал-Вафо”да айтишича, саломни иккига: таҳийят саломи ва Расулуллоҳ соллаллоҳу алайҳи ва салламнинг зоти шарифлари учун дуо қасди билан қилинадиган саломга ажратилади. Фаришталар умматнинг саломини ва Расулуллоҳ соллаллоҳу алайҳи ва салламнинг саломларини арз қилишлари зикр этилган ҳадислар иборасидан шу нарса маълумки, мана шулар ғойибдаги одамнинг саломи ҳақидадир. Хуллас, Сарвари коинот соллаллоҳу алайҳи ва салламнинг ул зотга хитоб шакли билан салом берган кимсага жавоб суратида алик олишлари ул зотнинг катта атосидир, совғаларидир. Бу совғани фақат Қабри шариф қаршисида ҳозир бўлган мусулмонга хослаб қўйиш ярамайди. Зеро, (бу борада) мўъминларга ниҳоятда меҳрбон ва раҳимли бўлмиш Зотдан ҳеч нарса (ҳеч қандай ривоят) етиб келмаган.</p>
<p id="i">Энди, Имом ас-Самҳудий раҳимаҳуллоҳ нақл қилган ва Шайх Али ал-қори раҳимаҳуллоҳ “Дуррат ал-музиъа”да унга эргашиб, Ибн Қудома раҳматуллоҳи алайҳидан зикр қилинган ҳадис Имом Аҳмад раҳимаҳуллоҳ ривоятида бир ҳадиси шариф келтирилган. Унинг ибораси бундай эди:</p>
<p id="ia">ما من أحد يسلّم علىّ عند قبرى</p>
<p id="i"><em>“Кимки қабрим олдида менга салом берса...”.</em></p>
<p id="i">Бу қабр олдида салом берувчининг фазилатини махсус ва равшан баён қилиш учун айтилган. Зеро, қабр олдидаги салом берувчи алик олинишини истаб, хитоб билан юзланиб, ажралиб турибди. Шунинг учун, Имом Бухорий раҳимаҳуллоҳнинг улуғ устозларидан бири Имом Абу Абдураҳмон Абдуллоҳ ал-Муқбирий раҳимаҳуллоҳ бу ҳадис зиёрат борасидадир, деганлар. Яъни, <em>“Кимки қачон мени зиёрат қилса, шунда, менга салом берса, Аллоҳ руҳимга етказади, ҳатто мен саломга алик оламан!”,</em> деб изоҳлаган.</p>
<p id="i">Имом ас-Суютий раҳимаҳуллоҳ “Инбо ул-азкиё би-ҳаёт ал-анбиё” рисоласида мазкур ҳадисни Имом Аҳмад раҳимаҳуллоҳ ўз муснадида, Абу Довуд раҳимаҳуллоҳ ўз сунанида, Имом ал-Байҳақий раҳимаҳуллоҳ эса “Шуаб ул-иймон”да Абу Абдураҳмон ал-Мағрибий раҳимаҳуллоҳнинг ривоят йўлидан Ҳаёт бинти Шурайҳ раҳимаҳаллоҳдан, у эса Абу Сахр раҳимаҳуллоҳдан у эса Язид ибн Абдуллоҳ ибн Қуст раҳимаҳуллоҳдан, у эса саҳоба Абу Ҳурайра разийаллоҳу анҳудан ривоят қилганлар: Расулуллоҳ соллаллоҳу алайҳи ва саллам марҳамат қилганлар:</p>
<p id="ia">ما من أحد يسلم علىّ الا ردّ الله علىّ روحى حتى أردّ عليه السلام</p>
<p id="i"><em>“Модомики бирор кимса менга салом берса, Аллоҳ таоло менга руҳимни қайтарур, ҳатто унга салом (алик) қайтарурман!”.</em></p>
<p id="i">Демак, ривоят илмида қабул қилинган қоидага кўра, бу зотлар ривоят қилган ҳадис ишончли шахслардан нақл қилинганлиги боис зиёдаликка (ортиқча изоҳга) муҳтож эмас!</p>
<p id="i">Хотима. Пайғамбаримиз алайҳиссаломни зиёрат қилиш фазилатлари борасида келган ҳадислар борасидадир. Улардан айримлари ҳаж қилган кимсанинг Пайғамбаримиз соллаллоҳу алайҳи ва салламнинг зиёратини қасд қилиб, Мадинаи мунавварага сафар қилишни ихтиёр этиши ҳақида бўлиб, бу  зоду роҳила (йўл харажатлари)га ва ушбу улуғ фазилатни топиш учун қудрати етишига боғлиқдир.</p>
<p id="i">1.	Ибн Умар разийаллоҳу анҳудан ривоят қилинган. Пайғамбаримиз соллаллоҳу алайҳи ва саллам бундай деганлар:</p>
<p id="ia">من زار قبرى وجبت له شفاعتى</p>
<p id="i"><em>“Кимки қабримни зиёрат қилса, унга шафоатим вожиб бўлур!”. (<span id="manba">Бу ҳадисни Ибн Хузийма раҳимаҳуллоҳ ўз саҳиҳида ривоят қилган.</span>)</em></p>
<p id="i">2.	Анас разийаллоҳу анҳудан ривоят қилинган. Расулуллоҳ соллаллоҳу алайҳи ва саллам бундай деганлар:</p>
<p id="ia">من زارنى بالمدينة كنت له شهيدا و شفيعا يوم القيامة</p>
<p id="i"><em>“Кимки мени Мадинада зиёрат қилса, унга қиёмат куни шафоатчи ва гувоҳ бўламан!”. (<span id="manba">Бу ҳадисни Ибн Абуддунё раҳимаҳуллоҳ ривоят қилган.</span>)</em></p>
<p id="i">3.	Ибн Умар разийаллоҳу анҳудан ривоят қилинган. Расулуллоҳ соллаллоҳу алайҳи ва саллам бундай деганлар: </p>
<p id="ia">من زار قبرى حلّت له شفاعتى يوم القيامة</p>
<p id="i"><em>“Кимки қабримни зиёрат қилса, қиёмат куни унга шафоатим ҳалол бўлади!”. </em> (<span id="manba">Бу ҳадисни Имом ад-Дорақутний раҳимаҳуллоҳ ривоят қилган</span>).</p>
<p id="i">4.	Ибн Аббос разийаллоҳу анҳудан ривоят қилинган. Расулуллоҳ соллаллоҳу алайҳи ва саллам бундай деб марҳамат қилганлар:</p>
<p id="ia">من زارنى فى مماتى كان كمن زارنى فى حياتى</p>
<p id="i"><em>“Кимки ўлганимда мени зиёрат қилса, худди мени тириклигимда зиёрат қилгандек бўлади!”. </em> (<span id="manba">Бу ҳадисни Имом ал-Уқайлий раҳимаҳуллоҳ ривоят қилган</span>).</p>
<p id="i">5.	Ибн Умар раҳимаҳуллоҳдан ривоят. Расулуллоҳ соллаллоҳу алайҳи ва саллам бундай деганлар:</p>
<p id="ia">من زارنى بالمدينة كنت له شفيعا و شهيدا يوم القيامة</p>
<p id="i"><em>“Кимки мени Мадинада зиёрат қилса, қиёмат куни унга шафиъ ва гувоҳ бўламан”.</em> (<span id="manba">Абу Довуд ат-Таёлусий раҳимаҳуллоҳ ривоят қилган.</span>).</p>
<p id="i">6.	Абу Ҳурайра разийаллоҳу анҳудан ривоят қилинган. Расулуллоҳ соллаллоҳу алайҳи ва саллам бундай деганлар:</p>
<p id="ia">من زارنى بعد موتى فكأنما زارنى و أنا حىّ</p>
<p id="i"><em>“Кимки мени ўлганимдан сўнг зиёрат қилса, мени тирик ҳолимда зиёрат қилгандек бўлур”.</em> (<span id="manba">Ҳофиз Саъид ибн Мансур раҳимаҳуллоҳ ривоят қилган.</span>).</p>
<p id="i">7.	Ибн Аббос разийаллоҳу анҳудан ривоят. Расулуллоҳ соллаллоҳу алайҳи ва саллам бундай деганлар.</p>
<p id="ia">من زارنى حتى ينهى الى قبرى كنت له يوم القيامة شهيدا او شفيعا</p>
<p id="i"><em>“Кимки мени зиёрат қилиб, ҳатто қабрим (ёни)гача етиб келса, қиёмат куни унинг учун шафоатчи ва гувоҳ бўламан”. </em> (<span id="manba">Имом ал-Уқайлий раҳимаҳуллоҳ ривояти.</span>).</p>
<p id="i">8.	Ибн Умар разийаллоҳу анҳудан ривоят қилинган. Расулуллоҳ соллаллоҳу алайҳи ва саллам бундай деганлар:</p>
<p id="ia">من جاءنى زائرا لا تعلم له حاجة الا زيارتى كان حقا على ان أكون شفيعا له</p>
<p id="i"><em>“Кимки менга зиёратчи ҳолида келса, унинг учун менинг зиёратимдан бошқа ҳожат (қалбида) билинмаса, унга шафоатчи бўлишим ҳаққи бўлади”.</em> (<span id="manba">Уни Имом Дарақутний раҳимаҳуллоҳ ривоят қилган.</span>).</p>
<p id="i">9.	Бакр ибн Абдуллоҳ разийаллоҳу анҳу айтади. Расулуллоҳ соллаллоҳу алайҳи ва саллам марҳамат қилдилар:</p>
<p id="ia">من أتى المدينة زائرا الىّ وجبت له شفاعتى يوم القيامة</p>
<p id="i"><em>“Кимки Мадинага менга зиёрат қилувчи ҳолда келса, қиёмат куни унга шафоатим вожиб бўлур”. </em> (<span id="manba">Яҳё ибн Ҳусайн раҳимаҳуллоҳ ривояти</span>).</p>
<p id="i">10.	Абу Ҳурайра разийаллоҳу анҳудан ривоят. Расулуллоҳ соллаллоҳу алайҳи ва саллам айтадилар:</p>
<p id="ia">من زارنى كنت له شهيدا و شفيعا يوم القيامة</p>
<p id="i"><em>“Кимки мени зиёрат қилса, қиёмат куни унга шафоатчи ва гувоҳ  бўламан”. </em> (<span id="manba">Уни Ибн Мардвайҳ раҳимаҳуллоҳ ривоят қилган.</span>).</p>
<p id="i">11.	Анас разийаллоҳу анҳудан ривоят қилинган. Расулуллоҳ соллаллоҳу алайҳи ва саллам бундай деганлар:</p>
<p id="ia">من زارنى بالمدينة محتسبا كنت له شهيدا و شفيعا يوم القيامة </p>
<p id="i"><em>“Кимки мени Мадинада (савобларни) ҳисоб қилиб (диққат-эътибор билан) зиёрат қилса, унга қиёмат куни гувоҳ ва шафоатчи бўламан”.</em> (<span id="manba">Абу Авона раҳимаҳуллоҳ ривоят қилган</span>).</p>
<p id="i">12.	Ибн Умар разийаллоҳу анҳудан ривоят. Расулуллоҳ соллаллоҳу алайҳи ва саллам марҳамат қилганлар:</p>
<p id="ia">من زارنى بعد وفاتى فكأنّما زارنى فى حياتى</p>
<p id="i"><em>“Кимки мени вафотимдан сўнг зиёрат қилса, худди ҳаётлигимда зиёрат қилгандек бўлур”.</em>  (<span id="manba">Ибн Адий раҳимаҳуллоҳ ривоят қилган.</span>).</p>
<p id="i">13.	Анас разийаллоҳу анҳу ривояти. Расулуллоҳ соллаллоҳу алайҳи ва саллам бундай деганлар: </p>
<p id="ia">من زار قبرى وجبت له شفاعتى</p>
<p id="i"><em>“Кимки қабримни зиёрат қилса, унга шафоатим вожиб бўлур”. </em> (<span id="manba">Буни Ибн ан-Нажжор раҳимаҳуллоҳ ривоят қилган.</span>).</p>
<p id="i">14.	Ибн Умар разийаллоҳу анҳудан қилинган ривоят. Расулуллоҳ соллаллоҳу алайҳи ва саллам марҳамат қилганлар:</p>
<p id="ia">من جاءنى زائرا لا تعمده حاجة الا زيارتى كان حقا على ان أكون له شفيعا او شهيدا يوم القيامة</p>
<p id="i"><em>“Кимки мени зиёрат қилиб келса, унда фақат менинг зиёратимдан бошқа ҳожатни қасд қилмаса, унга қиёмат куни шафоатчи ва гувоҳ бўлишимга ҳаққи бўлади”. </em> (<span id="manba">Имом ат-Табароний раҳимаҳуллоҳ ривоят қилган.</span>).</p>
<p id="i">15.	Ибн Аббос разийаллоҳу анҳудан ривоят. Расулуллоҳ соллаллоҳу алайҳи ва саллам бундай деганлар:</p>
<p id="ia">من حجّ الى مكّة ثمّ قصدنى فى مسجدى كتبت له حجّتان مبرورتان </p>
<p id="i"><em>“Кимки Маккага ҳажга келса, сўнг мени масжидимда қасд қилса, унга икки мабрур (мақбул) ҳаж ёзилади”. </em> (<span id="manba">Имом ад-Дайламий раҳимаҳуллоҳ “Муснад ал-Фирдавс” асарида ривоят қилган.</span>).</p>
<p id="i">16.	Ибн Умар разийаллоҳу анҳудан ривоят. Расулуллоҳ соллаллоҳу алайҳи ва саллам бундай деганлар: </p>
<p id="ia">من جاءنى زائرا لا يهمه الا زيارتى كان حقا على الله ان أكون له شفيعا يوم القيامة</p>
<p id="i"><em>“Кимки мени зиёрат қилиб келса, унда менинг зиёратимдан бошқа муҳим иши бўлмаса, қиёмат куни уни шафоатчи бўлишлигимга Аллоҳ таолода ҳаққи бўлади”. </em> (<span id="manba">Уни Имом ат-Табароний раҳимаҳуллоҳ ривоят қилган бўлиб, Ибн ас-Сакан раҳимаҳуллоҳ ҳадиснинг саҳиҳлигини исботлаган.</span>).</p>
<p id="i">17.	Яна Анас разийаллоҳу анҳудан ривоят. Расулуллоҳ соллаллоҳу алайҳи ва саллам марҳамат қилганлар:</p>
<p id="ia">ما من أحد من أمّتى له سعة ثمّ لم يزرنى فليس له عذر</p>
<p id="i"><em>“Мадомики умматимдан бировининг (пули ва вақти жиҳатидан) кенглиги бўла туриб, мени зиёрат қилмаса, бас унга (ҳеч қандай) узр йўқ!”.</em> (<span id="manba">Ибн ан-Нажжор раҳимаҳуллоҳ ривоят қилган.</span>).</p>
<p id="i">18.	Ибн Умар разийаллоҳу анҳудан ривоят. Расулуллоҳ соллаллоҳу алайҳи ва саллам бундай деганлар:</p>
<p id="ia">من وجد سعة و لم يفد الىّ فقد جفانى</p>
<p id="i"><em>“Кимки кенглик топиб, менга (ўзини, вақтини, мол-дунёсини) фидо қилмаса, менга жофо қилибди!”. </em> (<span id="manba">Ибн Ҳиббон раҳимаҳуллоҳ ривояти</span>).</p>
<p id="i">19.	Анас разийаллоҳу анҳудан қилинган ривоятда Пайғамбаримиз соллаллоҳу алайҳи ва саллам бундай деганлар:</p>
<p id="ia">لا عذر لمن كان له سعة من أمّتى ان لا يزورنى</p>
<p id="i"><em>“Умматимдан кенглиги бор кимсага мени зиёрат қилмаслигига узр йўқ!”. </em> (<span id="manba">Буни Ибн Асокир раҳимаҳуллоҳ ривоят қилган.</span>).</p>
<p id="i">20.	Ибн Умар разийаллоҳу анҳудан ривоят. Расулуллоҳ соллаллоҳу алайҳи ва саллам бундай деганлар:</p>
<p id="ia">من حجّ و زار قبرى بعد موتى كان كمن زارنى فى حياتى</p>
<p id="i"><em>“Кимки ҳаж қилса ва менинг қабримни вафотимдан сўнг зиёрат қилса, ҳаётлигимда зиёрат қилган кимса каби бўлур”. </em> (<span id="manba">Ушбу ҳадисни Саид ибн Мансур раҳимаҳуллоҳ ривоят қилган.</span>).</p>
<p id="i">21.	Анас разийаллоҳу анҳудан ривоят қилинган. Расулуллоҳ соллаллоҳу алайҳи ва саллам марҳамат қилганлар:</p>
<p id="ia">من حجّ و لم يزر قبرى فقد جفانى</p>
<p id="i"><em>“Кимки ҳаж қилса-ю, қабримни зиёрат қилмаса, батаҳқиқ, менга жафо қилган бўлади”.</em> (<span id="manba">Ибн Асокир раҳимаҳуллоҳ ривоят қилган</span>).</p>
<p id="i">22.	Ибн Умар разийаллоҳу анҳудан ривоят. Расулуллоҳ соллаллоҳу алайҳи ва саллам марҳамат қилганлар.</p>
<p id="ia">من حجّ البيت و لم يزرنى فقد جفانى</p>
<p id="i"><em>“Кимки Байтуллоҳни ҳаж қилса-ю, мени зиёрат қилмаса, бас, ҳақиқатда менга жафо қилибди!”.</em> (<span id="manba">Ушбу ҳадисни Ибн Адий раҳимаҳуллоҳ ҳасан санад билан ривоят қилган.</span>).</p>
<p id="i">Мана шулар мен “Дуррат ал-музиъа” ва бошқа мўътабар китоблардан зиёдаси бидан топган ҳадислардир.</p>
<p id="i">Мавлоно Али ал-қори раҳимаҳуллоҳ “Дуррат ал-музиъа”да бундай деган:</p>
<p id="i">“Зоҳирга қараб ҳукм қилувчи баъзи уламолар Ибн Адий раҳимаҳуллоҳнинг мазкур хабарига асосланиб, зиёратни вожиб деб далил айтганлар. Чунки, Расулуллоҳ соллаллоҳу алайҳи ва салламга жафо қилиш ҳаромдир. Бас, зиёрат қилмаслик ул зотга жафо қилиш бўлиб қолади. Зиёратни мандуб (мустаҳаб) дейдиганлар эса бундай жавоб берадилар. Ушбу ҳадис санадида гап (заифлик) бор. Ҳадиснинг саҳиҳлигига таслим бўлинган тақдирда ҳам жафо нисбий ишлардандир. Яъни, мандуб амални тарк қилишда ҳам меҳр-оқибат ва яхшилик тарк бўлинади.</p>
<p id="i">Бироқ, ҳанбалий мазҳабидан бўлмиш Ибн Таймия раҳимаҳуллоҳ Расулуллоҳ соллаллоҳу алайҳи ва салламнинг зиёрати учун сафар қилишни ҳаром деган. Баъзи уламолар унга қарши “Пайғамбар алайҳиссаломни зиёрат қилиш зарурий динда маълум бўлган қурбатдир. Уни инкор қилувчига куфр билан ҳукм қилинади”, деганлар”. Алий ал-қори раҳимаҳуллоҳнинг “Дуррат ал-музиъа”даги гапи тугади.</p>
<p id="i">Имом Байҳақий раҳимаҳуллоҳ Анас разийаллоҳу анҳудан ривоят қилишича, Расулуллоҳ соллаллоҳу алайҳи ва саллам деган эканлар:</p>
<p id="ia">من زارنى محتسبا الى المدينة كان فى جوارى يوم القيامة</p>
<p id="i"><em>“Кимки Мадинага мени зиёрат қилиб, ихлос ила ҳисоб-китоб билан келса, қиёмат куни менинг ёнбошимда бўлади!”</em>.</p>
<p id="i">Шунинг учун ҳам, Ҳазрати Али разийаллоҳу анҳу ва Ибн Маъсуд разийаллоҳу анҳу дер эканлар:</p>
<p id="ia">من زار قبر رسول الله كان فى جوار رسول الله</p>
<p id="i"><em>“Кимки Расулуллоҳ соллаллоҳу алайҳи ва салламнинг қабрини зиёрат қилса, Расулуллоҳ соллаллоҳу алайҳи ва салламнинг ёнбошида (қўшни) бўлади!”.</em>(<span id="manba">Ушбу ривоятни Яҳё ибн Тоҳир раҳимаҳуллоҳ нақл қилган.</span>)</p>
<p id="i"><strong>Муҳим фойда.</strong> “Мафохир ал-ислом” китобида келишича, Жаноби Расули акрам соллаллоҳу алайҳи ва салламнинг шарофатли қабрини зиёрат қилишга чиққан зиёратчи Мадина шаҳрига бир неча мил (чақирим) қолганда муваккал фаришталар Мустафо соллаллоҳу алайҳи ва салламга салоту салом етказишга шошиладилар ва бориб: “Эй Расулуллоҳ, бу (келаётган)лар фалончи, фалончи ва фалончилар. Сизни зиёрат қилишга келмоқдалар”. Расулуллоҳ соллаллоҳу алайҳи ва саллам уларга: “Уларни қувонч билан кутиб олинг, маркабларининг олдиларидан тутиб, менинг ёнимга юриб келтиринг. Агар Мадинада (менга) парда (ҳижоб) бўлмаганида, мен ўзим уларни кутиб олган бўлардим. Лекин, муҳаббатимдан ўзга бирорта васила топилмайдиган кунда (яъни, қиёмат кунида) уларнинг ҳақларини адо қиламан (яъни, уларни шафоат қиламан!)”.</p>
<p id="i">Шунингдек, Ибн Ҳажар ал-Маккий раҳимаҳуллоҳнинг шогирди Шайх Абдулқодир ал-Фокиҳий раҳимаҳуллоҳ “Аҳсан ут-тавассул ли-зиёрати Афзал ар-Русул” китобида нақл қилган. Валлоҳу аълам!</p>
<p id="i">Мадинадаги ҳижобдан мурод Расулуллоҳ соллаллоҳу алайҳи ва саллам чиқмайдиган ҳужраи шарифлари бўлса керак.</p>
<p id="i">Имом ас-Самҳудий раҳимаҳуллоҳ “Хулосат ал-Вафо” асарида “Дурр ул-мунзам” соҳибидан ривоят қилиб айтадилар: “Жаноби Фахри коинот Расулуллоҳ соллаллоҳу алайҳи ва саллам вафот қилганларида, умматлари орасида раҳмат қолдириб кетдилар. Яъни, ул зоти шариф умматлари орасида қиёматгача бўлишини Аллоҳ таолодан сўрадилар. Бироқ, “Мен Роббимга қабримда уч кунгача қолдиришини илтижо қилдим”, деган ҳадиснинг асли йўқдир.</p>
<p id="i">Мен айтаман: Расулуллоҳ соллаллоҳу алайҳи ва салламнинг қабри шарифларида тирик бўлишлари ўтган ҳадислардан маълум бўлди. Басират аҳлига бу ҳақиқат асло махфий эмас!</p>
<p id="i">Аллома ал-Ҳифний раҳимаҳуллоҳ Имом ас-Суютий раҳимаҳуллоҳнинг “ал-Жомеъ ас-сағийр”ига ёзган шарҳида мана бу:</p>
<p id="ia">من رآنى فى المنام فسيرانى فى اليقظة و لا يتمثّل الشيطان بى</p>
<p id="i"><em>“Кимки тушида мени кўрса, бас, яқинда бедорлигида ҳам мени кўрур. Шайтон менинг тимсолимга кира олмайди”, </em> мазмунидаги саҳиҳ ҳадиси шариф изоҳида, “у уйқусида кўргандек бедорлигида ҳам кўра олади. Ул зот ҳужраларидан ташқари чиқмаган ҳолда ўша кимса олдига келади ва ўша одам қандай даража топса, топади. Яъни, кўзлардан тўсилган парданинг кашф бўлиши (очилиши) билан бедор ҳолатида ул зоти мукаррамни кўради”, деб ёзганлар.</p>
<p id="i">Имом ас-Суютий раҳимаҳуллоҳ “Танвир ул-ҳалак фий рўъят ан-набиййи ва-л-малак” асарида Имом Ибн Жамро раҳимаҳуллоҳнинг пайғамбар ва фаришталарни кўриш мумкинлигини инкор қилган лафзини келтиргандан сўнг ёзади: “Ҳар ким авлиёларнинг кароматларини тасдиқ қилмоғи керак. Агар ким каромани ёлғон деса, у билан баҳс қилиб ўтиришнинг кераги йўқ. Чунки, у равшан суннатда (ҳадисларда) собит бўлган нарсани инкор қиляпти. Кимки авлиёларнинг кароматларини тасдиқ қилса, мана бу иш ҳам (яъни, пайғамбар ва малакларни кўриш мумкинлиги ҳам) ана шундай кароматдир. Зеро, авлиёларга олами улвий ва суфлий (олий ва пастки олам)даги бир қанча нарсалар харқи одат (одатдан ташқари) йўл билан кашф бўлади”. Яъни, Расули акрам соллаллоҳу алайҳи ва салламни уйқусида кўрган кимса, бедорлигида ҳам кўриши каромат бўлиб, у тушида кўрганлиги баракотидан ҳосил бўлган хориқи одатдир.</p>
<p id="i">Имом ас-Суютий раҳимаҳуллоҳ яна дейдилар: “Аксар ҳолатда авом халқ учун бу нарса ўлимларидан аввал, ўлим тўшагида ётган пайтда руҳи жасадидан чиқмасдан туриб юз беради, ҳатто у Расулуллоҳ соллаллоҳу алайҳи ва салламнинг ваъдаларига вафоси ўлароқ ул зоти шарифни кўради. Авом халқдан бошқаларга эса бутун ҳаётлари давомида озми, кўпми кўриш насиб қилади, фақат бу суннатга қанчалик амал қилаётганига қараб бўлади!”. <em>Тамом.</em></p>
<p id="i"><em>Эй Аллоҳим! Дунёда бедорлик пайтимда Расулуллоҳ соллаллоҳу алайҳи ва салламни кўришни насиб қил. Зеро, мен тушимда бир марта Расулуллоҳ соллаллоҳу алайҳи ва салламни кўришга мушарраф бўлдим. Бу варақларнинг жамловчиси фақир ва муштоқ Муҳаммад Айюб ибн Латифуллоҳ ал-Пешоварий ал-Ҳанафий Аллоҳ таолодан Ҳарамайн шарифайнга тезроқ етказишини сўрайман. Ҳажжи акбарни осонлик ила бажариб, Расулуллоҳ соллаллоҳу алайҳи ва саллам, ул зотнинг покиза аҳллари, яхши саҳобалари  ва уларга тобеъ бўлган зотларнинг қабрларини зиёрат қилишни насиб қилишни сўрайман.</em></p>
<p id="i">“Ҳидоят ул-муслимийн ли-зиёрати Саййид ал-мурсалин” деб аталган ушбу рисола таҳриридан ҳижрий 1329 йили рамазон ойининг 29 инчисида шанба куни (мелодий 1911 йил, 23 сентябрь) фориғ бўлинди. Таммат, <em>тамом.</em></p>
<p id="i">Муҳаммад Айюб ибн Латифуллоҳ ал-Ҳанафий ал-Пешоварийнинг Лоҳурда нашр қилинган “Ҳидоят ал-муслимийн ли-зиёрат Саййид ал-мурсалийн” (“Пайғамбарларнинг саййиди Муҳаммад алайҳиссаломнинг зиёрати учун мусулмонларнинг ҳидояти”) номли араб тилидаги асари таржимаси.</p>
<p id="i"><strong><em>Таржимон: Ҳамидуллоҳ Беруний.</em></strong></p>
</body>
</html>