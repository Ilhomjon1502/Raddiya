<p id="title">ТАҚИЮДДИН НАБАҲОНИЙ ВА РУҲ ТУШУНЧАСИ</p>
<p id="i">Биз Тақиюддин Набаҳонийнинг “Ислом Низоми” деб номланган китобини ўқир эканмиз “Ҳизбут таҳрир” асосчисининг Қуръон ва ҳадисга суяниб иш қилиши, сўзлаши нақадар саёз эканлигини кўрамиз. Саёзлик шу даражада-ки, ҳатто Қуръонда очиқ баён қилинган оятларга ҳам қарши туради. Ҳадис китоблари бир четда қолиб, фалсафа денгизига шунчалик шўнғиган-ки, очиқ хатоларини янги иймонга келган мусулмон ҳам топиши мумкин. Наҳотки унга эргашган ҳизбчилар оддий одам топиши мумкин бўлган хатоларни кўра олмаган....  Ёки уларда кўр-кўрона эргашиш одат бўлиб қолганми?... Нима бўлса ҳам биз унинг эътиқодда адашганлигини очмоқликни, унга эргашувчиларни эса бошқа кўз билан, оят ва ҳадис нуқтаи назари билан қарашликларига даъват қиламиз. Аввало Набаҳоний ёзган фалсафани қуйида келтирамиз: </p>
<p id="i">Тақиюддин Набаҳоний “Ислом Низоми”:</p>
<p id="i">“...Яъни, аввало инсон ўзининг Аллоҳга алоқадорлигини идрок этмоғи лозим. Сўнг мана шу Аллоҳга алоқадорлиги ҳақидаги идрокига биноан барча амалларини Аллоҳнинг амр ва наҳийлари ёрдамида юргизади. Ана шундагина амалларни қилаётганида руҳ вужудга келади. Чунки руҳ инсон ўзининг Аллоҳга алоқадорлигини идрок этмоғидир. Руҳнинг модда билан қоришуви эса, амални бажараётган чоғда Аллоҳга боғлиқлик ҳақидаги идрокнинг мавжуд бўлишидир. Демак, амал моддадир. Амални бажармоқчи бўлган пайтда Аллоҳга боғлиқликни идрок қилиб туриш руҳдир. Шунга кўра, ўша алоқани идрок қилишга биноан амални Аллоҳнинг буйруқ ва тақиқлари ёрдамида юргизиш модданинг руҳ билан қоришувидир. Бундан келиб чиқадики, мусулмон бўлмаган шахс амалларини Қуръон ва Суннатдан ишлаб чиқилган шариат аҳкомлари ёрдамида юргизса ҳам, амалларини руҳ билан қоришуви ҳосил бўлмайди. Чунки у Исломга иймон келтирган эмас. Балки унга ёқиб қолгани учун шариат аҳкомларини низом сифатида қабул қилди-да, унинг ёрдамида амалларини тартибга солди. Мусулмон эса бунинг аксидир. Унинг ўз амалларини Аллоҳга буйруқ ва тақиқларга мувофиқ равишда амалга ошириши ўзининг Аллоҳга боғлиқлигини идрок қилиши асосига қурилган. Амалларини Аллоҳнинг буйруқ ва тақиқлари ёрдамида юргизишдан кўзланган ғояси фақат низомдан фойдаланиш эмас, балки Аллоҳнинг розилигига эришмоқдир. Шунга биноан, нарсаларда руҳий жиҳатнинг мавжуд бўлиши ва амалларни бажараётганда руҳнинг мавжуд бўлиши зарурдир. Бундан ташқари, барчага доимо аён бўлиши лозимки, руҳий жиҳат нарсалар уларни яратган Яратувчининг махлуқи эканлигини англатади. Яъни, руҳий жиҳат яратилмишнинг Яратувчига бўлган алоқасидир. Руҳ эса мана шу алоқани идрок қилиш демакдир, яъни инсон ўзининг Аллоҳ таолога алоқадорлигини идрок этмоғидир. Руҳий жиҳат ва руҳ мана шандан иборат. Энг тўғри тушунча мана шудир”. (<span id="manba">Матн тугади.</span>)</p>
<p id="i">Бу ерда энг катта адашув руҳ масаласида бўлган. Яҳудийлар Пайғамбар с.а.в.дан руҳ ҳақида сўрашганида Аллоҳ таоло Расулуллоҳ с.а.в.га қуйидаги оятларни нозил қилди ва сўровчиларга жавоб бўлди:</p>
<p id="ia">ويسئلونك عن الروح  قل الروح من امر ربّي وما اوتيتم من العلم الاّ قليلا </p>
<p id="i"><strong>“Ва сендан руҳ ҳақида сўрарлар. Сен: “Руҳ Роббимнинг ишидир. Сизга жуда оз илм берилгандир”,  деб айт”</strong> (<span id="manba">Исро.85 оят</span>)</p>
<p id="i">Набаҳоний эса Қуръонда очиқ баён қилинган нарсага қарши чиқмоқда. Одамларга руҳ ҳақида дарс бермоқчи бўлмоқда. Ваҳоланки, руҳ ҳақида унинг илми ва  барчанинг илми озлиги ҳақида очиқ баён турибди. Бу тўғрида илм оз бўлса, ҳатто Пайғамбар с.а.в. шу оятни айтиб руҳ мавзусига чегара қўйган бўлсалар, буюк олимлар руҳ ҳақида гапиришдан ўзларини тийган бўлсалар, Набаҳонийга йўл бўлсин. Очгандан сўнг энг тўғри тушунча шу, деб хослаб ҳам қўймоқда ва уч марта таъкидлаганичи?! Воажабо!!! Илминг оз, эй Набаҳоний! </p>
<p id="i">Аллоҳга боғлиқликни идрок қилиб туриш руҳдир, деб айтмоқда. Бу ҳам хато. Руҳ ҳамма инсониятга берилган. Хоҳ мўъмин бўлсин, хоҳ кофир бўлсин. Одам фарзанди бўлса бўлди. Ислом амалини қилиб туриб, Аллоҳга боғлиқликни идрок қилиб туриш “руҳ” эмас, “эҳсон” дейилади. Буни Жаброил а.с. билан Пайғамбар с.а.в. орасида бўлган суҳбатларида кўришимиз мумкин. </p>
<p id="i">Ҳадис матни қуйидагича:</p>
<p id="ia">عن عمر رضي الله عنه أيضاً قال: "بينما نحن جلوسٌ عند رسول الله صلى الله عليه وسلم ذات يوم إذ طَلَعَ علينا رجلٌ شديد بياض الثياب، شديد سواد الشعر، لا يُرى عليه أثرُ السفر ولا يعرفه منَّا أحدٌ، حتى جلس إلى النَّبيِّ صلى الله عليه وسلم، فأسنَد ركبتيه إلى ركبتيه، ووضع كفَّيه على فخذيه، وقال: يا محمد أخبرني عن الإسلام؟ فقال رسول الله صلى الله عليه وسلم:( الإسلامُ أن تشهدَ أن لا إله إلا الله وأنَّ محمداً رسول الله، وتقيم الصلاة، وتؤتي الزكاة، وتصوم رمضان، وتحج البيت إن استطعتَ إليه سبيلاً)، قال: صدقت، فعجبنا له يسأله ويصدِّقه، قال: فأخبرني عن الإيمان؟ قال:( أن تؤمنَ بالله وملائكته وكُتبه ورسله واليوم الآخر، وتؤمن بالقدر خيره وشره)، قال: صدقتَ، فأخبرني عن الإحسان؟ قال: (أن تعبدَ الله كأنَّك تراه، فإن لَم تكن تراه فإنَّه يراك)، قال: فأخبرني عن الساعة؟ قال: (ما المسئول عنها بأعلمَ من السائل)، قال: فأخبرني عن أمَاراتِها؟ قال: (أن تلدَ الأَمَةُ ربَّتَها، وأن ترى الحُفاةَ العُراة العالة رِعاء الشاءِ يتطاولون في البُنيان)، ثمَّ انطلق فلبث مليًّا ثم قال:( يا عمر أتدري مَن السائل؟) قلت: الله ورسوله أعلم، قال: (فإنَّه جبريل أتاكم يعلِّمُكم دينَكم) رواه مسلم.</p>
<p id="i">Умар разияллоҳу анҳудан ривоят қилинади: «Бир куни биз Расулуллоҳ соллаллоҳу алайҳи ва саллам ҳузурларида ўтирганимизда баногоҳ олдимизга кийимлари оппоқ, соч-соқоли тим қора, устида сафар аломатлари кўринмайдиган, орамизда ҳам ҳеч ким уни танимайдиган бир киши чиқди ва Пайғамбар соллаллоҳу алайҳи ва саллам олдиларига бориб ўтирди. Тиззасини у кишининг тиззаларига тақаб, икки қўлини (ўзининг) сонларига қўйиб, деди:</p>
<p id="i"> - Эй Муҳаммад! Менга Ислом ҳақида хабар беринг!</p>
<p id="i">Расулуллоҳ соллаллоҳу алайҳи ва саллам дедилар:</p>
<p id="i">- Ислом - Аллоҳдан ўзга илоҳ йўқлиги ҳамда Муҳаммад алайҳиссалом Аллоҳнинг Расули эканлигига гувоҳлик беришинг, намозни барпо қилишинг, закотни ўташинг, Рамазонда рўза тутишинг ва агар қодир бўлсанг, Байтуллоҳни ҳаж қилишингдир.</p>
<p id="i">Ҳалиги киши:</p>
<p id="i">- Тўғри айтдингиз!-деди. Биз унинг ҳам сўраб, ҳам тасдиқлаётганига ҳайрон бўлдик.</p>
<p id="i">- Менга иймон ҳақида хабар беринг!</p>
<p id="i">- Аллоҳга, Унинг фаришталарига, китобларига, пайғамбарларига ва Охират кунига ишонишинг ҳамда тақдирнинг яхшисию ёмонига иймон келтиришинг.</p>
<p id="i">У одам:</p>
<p id="i">- Тўғри айтдингиз!- деб, кейин яна сўради:</p>
<p id="i">- Менга эҳсон ҳақида хабар беринг!</p>
<p id="i">- Аллоҳга худди Уни кўриб турганингдек ибодат қилишинг, агар сен Уни кўрмаётган бўлсанг, У сени кўриб туради.</p>
<p id="i">- Менга Соат (Қиёмат куни) ҳақида хабар беринг.</p>
<p id="i">- У ҳақда сўралаётган киши сўровчидан кўпроқ билгувчи эмас.</p>
<p id="i">- Унинг аломатлари ҳақида айтиб беринг.</p>
<p id="i">- Чўри ўзининг хўжайинини туғади ва ўзлари ялангоёқ, яланғоч, камбағал бўлган қўйбоқарлар фахр ва риё учун бино қураётганини кўрасиз.</p>
<p id="i">Сўнг ҳалиги киши кетди. Мен бир оз муддат кутдим. Кейин Расулуллоҳ соллаллоҳу алайҳи ва саллам мендан сўрадилар:</p>
<p id="i">- Эй Умар! Биласанми, ўша сўровчи киши кимлигини?</p>
<p id="i">- Аллоҳ ва Расули билувчироқ.</p>
<p id="i">- У киши - Жаброил алайҳиссалом, сизларга динингизни таълим бергани келган эдилар, - дедилар». Имом Муслим ривоятлари.</p>
<p id="i">Пайғамбар с.а.в. Жаброилга а.с. га “Аллоҳга худди Уни кўриб турганингдек ибодат қилишинг, агар сен Уни кўрмаётган бўлсанг, У сени кўриб туради”, деб жавоб бердилар. Бу ерда ибодат амалини бажараётган мусулмон киши ибодат жараёнида Аллоҳни идрок қилиб туришлиги баён этилмоқда. Демак, ҳадисдан хулоса қилсак Аллоҳни идрок этиш жараёни “руҳ” ёки “руҳий ҳолат” эмас, “эҳсон” дейилади. Ислом динида, хусусан, аҳли сунна вал жамоада терминларни аниқ кўрсатиш  ақидада адашмасликка олиб келади. Юқорида Набаҳоний таъриф берган сўзлар саҳиҳ ҳадис билан очиқ инкор қилинади.</p>
<p id="i">Набаҳонийнинг яна бир адашуви руҳ билан иймон келтиришни бир-бирига аралаштирганлигидир. Унинг сўзига диққат қиламиз: “Мусулмон бўлмаган шахс амалларини Қуръон ва Суннатдан ишлаб чиқилган шариат аҳкомлари ёрдамида юргизса ҳам, амалларини руҳ билан қоришуви ҳосил бўлмайди........ руҳий жиҳат яратилмишнинг Яратувчига бўлган алоқасидир. Руҳ эса мана шу алоқани идрок қилиш демакдир, яъни инсон ўзининг Аллоҳ таолога алоқадорлигини идрок этмоғидир. Руҳий жиҳат ва руҳ мана шандан иборат”. (<span id="manba">Матн тугади</span>) Бу ерда Набаҳоний руҳ билан иймонни адаштирмоқда. Мусулмонлар ва ғайри мусулмонларнинг фарқи иймон келтиришида. Айнан иймон Аллоҳни идрок қилганимиздан, унга ишонганимиздан ҳосил бўлади. Руҳ инсонга онасининг қорнидалигида берилади ва то ўлимни топгунича у билан бирга бўлади. Лекин иймон бундай эмас. Мисол учун мусулмон киши гуноҳ қилиб турган пайтида иймони ундан ажралиб туради. Лекин руҳи жасадда тураверади. Яна шунингдек, мусулмон киши муртад бўлса, у мўъмин бўлгунича иймони ундан ажралади. Агар муртад ҳолатида ўлиб кетса, иймонсиз ўлади.</p>
<p id="i">Хулоса қилиб айтадиган бўлсак, Набаҳоний ва унга эргашган ҳизбчилар Ислом эътиқодида қаттиқ адашган.   </p>
</body>
</html>