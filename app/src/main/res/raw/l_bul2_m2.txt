<p id="title">HIZBUTTAHRIR VA TABLIG`CHILAR: AMRI MA`RUF VA NAHYI MUNKAR</p>
<p id="i">(birinchi maqola)</p>
<p id="i">Musulmon ummati amri ma`ruf, ya`ni yaxshilikka buyurish va nahyi munkar, ya`ni yomonlikdan qaytarish ishiga mas`uldirlar! Islom dinida atrofdagi odamlarni yaxshilikka buyurib, yomonlikdan qaytarib yashash o`ta muhim amallardan biri hisoblanadi. Shariatga ko`ra u farz amaldir!</p>
<p id="i">Tab`a tobe`inlarning ulug`laridan bo`lmish Yusuf ibn Asbot rahimahulloh amri ma`ruf va nahyi munkarning boshqa savobli amallar orasidagi o`rnini juda ajoyib tasvirlagan:</p>
<p id="ia">
ما الصوم و الصلاة و الجهاد عند الأمر بالمعروف و النهى عن المنكر الا كتفلةٍ فى بحر و ما الصوم و الصلاة و الجهاد و الأمر بالمعروف و النهى عن المنكر عند ترك المعاصى الا كتفلةٍ فى بحر
</p>
<p id="i">“Ro`za, namoz va jihod amri ma`ruf bilan nahyi munkarning oldida dengizdan bir tomchidir! Ro`za, namoz, jihod, amri ma`ruf va nahyi munkar esa gunohlarni tark qilish oldida dengizdan bir tomchidir!” (<span id="manba">Abu Bakr ad-Dinavariy. al-Mujolasa va javohir ul-ilm // Maktabat ash-shomila. Isdori solis, 2006. – B. 6/2345</span>)</p>
<p id="i">Shak-shubhasiz, buyuk savobga ega bo`linadigan amri ma`ruf va nahyi munkarni noto`g`ri tushunadigan, suiiste`mol qiladigan toifalar ham mavjud. Ular bu borada ham ahli sunnat va jamoatdan tashqari chiqqan jami firqalar kabi “ifrot va tafrit” – haddan oshish va haddiga yetkazmaslik yo`lini tutganlar:</p>
<p id="i">Ulardan biri hizbut-tahrir bo`lib, o`z ta`limotlarining asosini tashkil qiladigan asarlarining barchasida: “Hozirgi kunda amri ma`ruf va nahyi munkar shart va lozim emas. Unga ahamiyat bermasdan, uni qo`yib, jamoat→hizb→xalifa tuzishga e`tibor qaratish shart va lozim!”, deganga o`xshash fikrlari ko`plab uchraydi. Albatta bu ta`limot asos e`tibori bilan botil va noto`g`ri bo`lib, hizbut-tahrir a`zolarining dunyoqarashi o`ta tor bo`lib qolishiga sababdir, ularning johil va bilimsiz ekanligining bir dalilidir, oqimga a`zo bo`lgan va bo`layotganlarning bilimsiz – dunyoviy va diniy bilimlardan to`la xabarsiz yoshlardan iborat ekanligi sababidan kelib chiqib aytilgandir. Shuningdek, go`yo ular shar`iy ishlarga aralashmaydigan toifa, o`zlarini faqat siyosiy partiya sifatida ko`rsatish uchun to`qib chiqarilgan hiylalaridir. Agar amri ma`ruf va nahyi munkarni farzligi va shartligini inkor qilish ma`nosida aytilgan bo`lsa, bu gap shar`an kufrdir.
Amri ma`ruf va nahyi munkar borasida haddan oshgan toifalardan yana biri XX asrning 20-yillarida Hindistondan chiqqan, ko`proq Pokistonda tarqalgan da`vatchi tablig`chilar jamoasidir. Ular amri ma`ruf va nahyi munkar ishini o`zlarining “da`vat” va “tablig`” (<span id="manba">“chaqirish va yetkazish”</span>) kabi atamalari bilan ataydilar. Bunda “da`vat” va “tablig`” ishi har bir musulmonga farzi ayn va u har bir odamga shaxsan yetkazilishi farz, degan ta`limot ustuvor hisoblanadi. Shuning uchun ular har bir shaxs bu ishga haftaning 2 kunini, oyning 3 kunini va yilning 40 kunini alohida ajratishi farz, umuman inson umri davomida 4 oyini “da`vat” va “tablig`”ga ajratishi farz, deydilar. Ushbu alohida ajratilgan “da`vat” va “tablig`” amallariga “xuruj” (<span id="manba">“safarga chiqish”</span>) degan nom qo`yib olganlar.
Yuqorida zikr qilingan ikki toifa – hizbuttahrir va tablig`chilarning amri ma`ruf va nahyi munkar borasidagi qarashlari noto`g`ri ekanligini, aslida to`g`ri yo`lda barqaror bo`lib kelayotgan ummati muhammadiyaning ahli sunnat va jamoat ulamolari amri ma`ruf va nahyi munkarni qanday tushunganlari hamda qanday tushuntirib kelganlarini shariatimizning asosiy diniy manbalari asosida ko`rib chiqish zarurati bor.
Mir Sayyid Sharif Jurjoniy (r.h.)ning ahli sunnat va jamoat aqidalari borasida bitilgan o`ta muhim asarlaridan biri “Sharh al-Mavoqif”da amri ma`ruf va nahyi munkarni farzi kifoya deb atalgan:
</p>
<p id="ia">فى الامر بالمعروف و النهى عن المنكر اوجبه قوم و منعه آخرون و الحق انه تابع للمأمور به و المنهى عنه فيكون الامر بالواجب واجبا او بالمندوب مندوبا و النهى عن الحرام واجبا و عن المكروه مندوبا ثم انه فرض كفاية لا فرض عين فاذا قام به قوم سقط عن الآخرين لان غرضه يحصل بذلك و اذا ظن كل طائفة انه لم يقم به الآخر أثم الكل بتركه و هو عندنا من الفروع و عند المعتزلة من الاصول</p>
<p id="i">“Amri ma`ruf va nahyi munkarni ayrim guruhlar vojib (<span id="manba">farz</span>) deb bildilar, boshqalari esa uni yo`qqa chiqardilar. Haqiqat shuki, u buyurilayotgan yoki qaytarilayotgan narsaga bog`liqdir. Vojib (<span id="manba">farz</span>) ishga buyurish vojib, mandub (<span id="manba">mustahab</span>) ishga buyurish mandub, haromdan qaytarish vojib, makruhdan qaytarish mandubdir. So`ngra, albatta u farzi kifoyadir, farzi ayn emasdir. Bir guruh odamlar uni qilib tursalar, boshqalardan (<span id="manba">mas`uliyat</span>) soqit bo`ladi. Chunki, maqsad shu bilan hosil bo`ladi. Agar barcha insonlar birortasi bu ishni qilmayapti, degan aniq qarorga keladigan bo`lsalar, barcha insonlar amri ma`ruf va nahyi munkarni tark qilganlari uchun gunohkor bo`ladilar. Bu ish bizning fikrimizcha, furu` (<span id="manba">fiqh</span>) masalalaridandir, mo`taziliylar uni usul (<span id="manba">aqida</span>)  masalalaridan deb biladilar” (<span id="manba">Sayyid Sharif al-Jurjoniy. Sharh al-Mavoqif. 3-jild. – Istanbul: Omira, 1893. – B. 280</span>)</p>
<p id="i">Demak, shariatda farz deb atalgan amalni kimlarningdir bema`ni maqsadlari yo`lida yo`qqa chiqarib bo`lmaydi, albatta. Shuningdek, uning farzi kifoya deb ta`riflanishidan tablig`chilar kabi barcha musulmonlarga amri ma`ruf va nahyi munkar farzi ayn deyish ham to`g`ri emas. Chunki, bunday deyish bilan bir qancha shar`an xato hisoblangan ishlarga yo`l qo`yiladi:</p>
<p id="i">Amri ma`ruf va nahyi munkar hammaga farz deyish bilan nimaga buyurish keragu nima narsadan qaytarish lozimligini hali to`la bilib o`rganmasdan turib bu ishni amalga oshirishga urunish yuz beradi. Shuning uchun ham tablig`chilarning rahbari diniy maktablar o`zi istagan targ`ibotchilarni yetishtirib chiqarmayotgani sababidan diniy savodga ega bo`lmagan, biroq, gapga usta odamlarni, tashabbuskor kishilarni to`plab, avvalboshdanoq ulardan tablig`chi jamoasini tuzgan edi. Ularning maqsadi odamlarga shariatni o`rgatish bo`lmasdan, balki fikru zikri o`zlarining jamoalariga odamlarni to`plash bo`lgani bois “tablig`”ga kiritilayotgan shaxs bilan ko`pi bilan 1-2 marta da`vat ishlarini olib borgach, qolgan ma`lumotlarni da`vat asnosida o`zi mustaqil o`rganib borishga yo`naltirishadi. Qarang, shundoq ham bilimsizlardan, diniy savodga ega bo`lmaganlardan tuzilgan jamoada, haftalab-oylab uyidan tashqarida musofirlikda darbadar yurganida mustaqil ravishda diniy savod chiqarib bo`larkanmi?!</p>
<p id="i">Hizbuttahrirchilar amri ma`ruf va nahyi munkarni hozirda lozim emas, deyishlarining ham sababi shunda: agar ularning a`zolariga amri ma`ruf va nahyi munkar qildirish uchun ularning diniy savodini oshirish kerak bo`lardi, bu esa birinchi daf`adayoq hazbuttahrir yo`lining xato ekanini bilib qolishga zamin bo`lib xizmat qilishi mumkin edi. Hizbuttahrirning asosiy maqsadiga bu to`g`ri kelmagani bois, ular hamisha diniy savodni chiqarmasdan a`zolikka qabul qildirish usulidan foydalanadilar.</p>
<p id="i">Shuningdek, amri ma`ruf va nahyi munkar qilish asnosida fiqhiy masalalar, islomiy aqidaviy mavzular tilga olinishi shubhasiz edi. Ahli ilm, dunyoqarashi keng odamlarga yo`liqib qolish ham mumkin. Bu holda esa shundoq ham bilimsiz oqim a`zolari qattiq qarshilikka uchrashi, tutgan yo`llarining botilligi oydin bo`lib qolishi mumkin edi. Ana shu sabablarga ko`ra bira to`la amri ma`ruf va nahyi munkarni hozirda shart emas, degan da`voni qilaveradilar.</p>
<p id="i">Hizbuttahrir rahbarlari ham, tablig`chilar ham o`zlarining targ`ibotchilariga da`vat jarayonida ixtilofli masalalarni umuman aytmaslikni, ilmli kishilarga duch kelib qolsa, ular bilan tortishmaslikni qat`iy uqtiradilar. Chunki, ularga diniy ilmlar o`rgatilmaganligi bois vaziyatdan yutib chiqishi juda mushkil bo`lib, bu holat ularga ergashuvchilarning ham harakat safidan chiqib ketish xavfini keltirib chiqaradi.
Sayyid Sharif al-Jurjoniy (r.h.)ning biz iqtibos keltirgan gaplaridan shu narsa ma`lum bo`ldiki, amaliyotga bog`liq bo`lgan amri ma`ruf va nahyi munkar ishini e`tiqodga – aqidaviy masalaga bog`lash mo`taziliylarning qarashi ekan. Hozirgi hizbuttahrir jamoasi ham ularning izidan borgan toifa bo`lib, ular mazkur ishni aqidaga bog`laydilar va Qur`oni karimdagi “Oli Imron surasi”ning 104-oyatini noto`g`ri talqin qilgan holda: “Amri ma`ruf va nahyi munkar qiladigan jamoat tashkil etish talab qilinadi. Bu jamoat esa o`z ishini bajara olishi uchun amir, aniqrog`i, xalifa bo`lmog`i lozim. Mazkur oyatda amri ma`ruf va nahyi munkarga emas, aynan siyosiy jamoat – hizb bo`lmog`iga buyurilmoqda. Demak, kimki xalifa bo`lishini inkor qilsa, amri ma`ruf va nahyi munkarni inkor qilgani kabi kofir bo`ladi”, deb bilimsiz yoshlarni aldashga urunadilar. Aslida, ahli sunnat va jamoatning buyuk olimlaridan biri Imom al-Omidiy (r.h.) aytishiga qaraganda, bunday noto`g`ri fikrni rofiziy – shialarning haddan oshgan toifalari aytib keladilar:
</p>
<p id="ia">قال الآمدى ذهب بعض الروافض الى انه لا يجب بل لا يجوز الامر بالمعروف و النهى عن المنكر الا بنصب الامام و استنابته كما فى اقامة الحدود</p>
<p id="i">“Imom al-Omidiy rahimahulloh aytishicha, rofiziylarning ba`zisi amri ma`ruf va nahyi munkar vojib emas, balki podshoh va uning o`rinbosarlarini tiklash bilan vojib bo`ladi, chunki, jazolarni ular barpo qiladilar, degan qarashni ilgari surganlar” (<span id="manba">Iqtibos bundan: Sayyid Sharif al-Jurjoniy. Sharh al-Mavoqif. 3-jild. – Istanbul: Omira, 1893. – B. 280</span>)</p>
<p id="i">Ahli sunnat va jamoat ulamolaridan Jaloliddin ad-Davvoniy (r.h.) bunday degan:</p>
<p id="ia">و لا يشترط فى الامر بالمعروف و النهى عن المنكر كونه مأذونا من جهة الامام و الوالى لان آحاد الصحابة و التابعين كانوا يأمرون بالمعروف و ينهون عن المنكر من غير اذن و كان ذلك شايعا منهم و لم ينقل التنكير على ذلك من احد فكان ذلك اجماعا

</p>
<p id="i">Amri ma`ruf va nahyi munkar borasida podshoh va voliydan ruxsat bo`lishi shart qilinmaydi. Chunki, sahobalar va tobe`inlarning birortasi amri ma`ruf va nahyi munkar qilishda ruxsat olmaganlar. Ular orasida bu tarqalgan edi. Buni hech kim inkor qilgan emas. Bu esa ijmo` bo`lib qoldi” (<span id="manba">Jaloliddin ad-Davvoniy. Sharhi al-Aqoid al-azudiyya. – Laknau: Munshiy navolkishvar, 1910. – B. 117</span>)</p>
<p id="i">Demak, hizbuttahrir a`zolari o`zlarining qarashlarini mo`taziliy va rofiziylardan olgan ekanlar, ularning fikrlariga ahli sunnat va jamoat ulamolaridan hech kim qo`shilgan emas! Hizbuttahrir guruhi o`zlarining hizblarini tashkil qilishga asos qilib yuqorida tilga olingan “Oli Imron surasi”ning 104-oyatini keltiradilar:</p>
<p id="ia">و لتكن منهم امة يدعون الى الخير و يأمرون بالمعروف و ينهون عن المنكر</p>
<p id="i"><strong>Ular orasida yaxshilikka da`vat qiladigan, amri ma`ruf va nahyi munkar etadigan ummat bo`lsin!</strong>” (<span id="manba">Oli Imron, 104</span>)</p>
<p id="i">Aslida mazkur oyati karimada amri ma`ruf va nahyi munkar ishi musulmonlarning barchasiga emas, ma`lum bir jamoa – mazkur ishni biladigan ulamo va bilimdonlar toifasiga farzi kifoya ekanligi anglatilmoqda. Bilimdonlar amri ma`ruf va nahyi munkar qilar ekanlar, o`z-o`zidan oyatda tavsif qilinayotgan “ummat”ni tashkil qilgan bo`ladilar. “Ruh ul-bayon” tafsirida bunday deyilgan:</p>
<p id="ia">و عزائمها التى لا يتولاها الا العلماء باحكامه تعالى و مراتب الاحتساب و كيفية اقامتها</p>
<p id="i">“Amri ma`ruf va nahyi munkarning eng ulug` ustuni Allohning hukmlarini bilganlari, nazorat qilish qoidalari hamda amri ma`ruf va nahyi munkarni barpo etish shartlarining qandayligini bilganlari bois uni ulamolar amalga oshirmoqlaridir” (<span id="manba">Ismoil Haqqiy. Ruh ul-bayon. 2-jild. – Istanbul: Usmoniya, 1911. – B. 73</span>)</p>
<p id="i">Demak, hizbuttahrir a`zolarining “avval “ummat”ni tashkil qilmoq lozim, so`ng kelajakda amri ma`ruf va nahyi munkar qilinaveradi”, degan fikrlari noto`g`ridir. Zotan, 14 asrdan beri ahli sunnat va jamoatdan bo`lgan hech bir olim amri ma`ruf va nahyi munkar qilish uchun hizb yoki xalifalik tashkil qilish kerak, degan emas! Zotan, amri ma`ruf va nahyi munkar qilgan har bir odam xalifadir, alohida xalifalik tuzish shart emas. Bu borada hadisi sharif ham bor:</p>
<p id="ia">من أمر بالمعروف و نهى عن المنكر فهو خليفة الله فى الأرض و خليفة كتابه و خليفة رسوله</p>
<p id="i">“Kimki amri ma`ruf va nahyi munkar qilsa, u Allohning yerdagi xalifasi, Uning kitobining xalifasi va Uning rasulining xalifasidir!” (<span id="manba">Daylamiy, 3/5834; Ibn Adiy, 6/1616</span>).</p>
<p id="i">Chunki, amri ma`ruf va nahyi munkar qilishning o`ziga xos qoidalari bor. Unga diqqat qiling:</p>
<p id="ia">و لوجوبه شرطان احدهما ان يظن انه لا يصير موجبا لثوران فتنة و الا لم يجب و كذا لا يجب اذا ظنّ انه لا يفضى الى المقصود بل يستحب حينئذ اظهار الشعار الاسلام فوجوبه انما هو اذا جوز حصول المقصود بلا اثارة فتنة</p>
<p id="i">
“Amri ma`ruf va nahyi munkar qilishning ikki sharti bor. Ulardan biri, amri ma`ruf va nahyi munkar qiladigan bo`lsa fitna ko`tariladi, degan gumon bo`lmasligi kerak. Aks holda amri ma`ruf va nahyi munkar vojib bo`lmaydi. Shuningdek, (ikkinchi sharti) maqsadga erisholmay qolinadi, degan gumon bo`ladigan bo`lsa ham amri ma`ruf va nahyi munkar vojib bo`lmaydi. Balki, bu vaqtda islomning shiorini ko`rsatish mustahab bo`ladi. Demak, fitna bosh ko`tarmaydigan bo`lsa, maqsad hosil bo`ladigan bo`lsa, amri ma`ruf va nahyi munkar joiz bo`ladi” (<span id="manba">Sayyid Sharif al-Jurjoniy. Sharh al-Mavoqif. 3-jild. – Istanbul: Omira, 1893. – B. 280</span>)</p>
<p id="i">Ahli sunnat va jamoatning mashhur aqidaviy matni “al-Aqoid al-azudiyya”da ushbu masala bu tariqa keltirilgan:</p>
<p id="ia">و الامر بالمعروف يتبع لما يؤمر به فان كان واجبا فواجب و ان كان مندوبا فمندوب و شرطه ان لا يؤدى الى الفتنة و ان يظن قبوله</p>
<p id="i">“Amri ma`ruf buyurilayotgan narsaga qarab bo`ladi. Agar ish vojib bo`lsa, amri ma`ruf ham vojib, agar mustahab bo`lsa, mustahab bo`ladi. Uning sharti amri ma`ruf fitnaga olib bormasligi kerak va qabul etilishi gumon qilinishi lozim”.</p>
<p id="i">Jaloliddin ad-Davvoniy (r.h.) mazkur o`rinda: “Agar amri ma`ruf qilinayotgan odam uni qabul qilmasligi gumon qilinsa, amri ma`ruf vojib bo`lmaydi. Mutlaqo gumon qilinsa ham, bu borada shubhaga (ehtimolga) borilsa ham farqi yo`q, amri ma`ruf vojib bo`lmaydi”, degan (<span id="manba">Jaloliddin ad-Davvoniy. Sharhi al-Aqoid al-azudiyya. – Laknau: Munshiy navolkishvar, 1910. – B. 117</span>)</p>
<p id="i">Yuqoridagi iboralardan ma`lum bo`lmoqdaki, hizbuttahrir a`zolarining amri ma`ruf va nayhi munkar ishlarini bahona qilib bir jamoat – hizb tuzishlari fitnaga olib borishi aniq bo`lgani uchun bunday ish qilmaslik lozim bo`ladi. Shuning uchun ham “Oli Imron surasi”ning 104-oyatidan keyingi oyatda Alloh taolo firqaga bo`linmaslik, ixtilof chiqarmaslikka buyurgan:</p>
<p id="ia">و لا تكونوا كالذين تفرقوا و اختلفوا من بعد ما جاءهم البيّنات و اولئك لهم عذاب عظيم</p>
<p id="i"><strong>“Hujjatlar kelgandan keyin ham bo`linib, o`zaro ixtilofga berilgan kimsalarga o`xshamangiz! Ana o`shalarga ulkan azob bordir”</strong> (<span id="manba">Oli Imron, 105</span>) Hizbuttahrir ana shu amri ma`ruf va nayhi munkarni bahona qilib, bo`linib firqaga aylandilar, keti uzilmas ixtiloflarga sabab bo`ldilar. Ular Allohning bu buyrug`iga amal qilmaganlari, Allohning oyatlarini ahli sunnat va jamoat ulamolari singari tushunmaganlari uchun shu ko`yga tushdilar.</p>
<p id="i">Tablig`chilar singari amri ma`ruf va nayhi munkarni har bir odamga qilish lozim deyiladigan bo`lsa, odamlarning har biri qabul qilmasligi ehtimoli katta. Zotan, bu dunyoda har kim o`zini aqlli deb o`ylaydi, nasihatga quloq tutgisi kelmaydi. Nasihatdan achchiqlanadiganlar va hatto nafratlanadiganlar bor. “Nasihat bu erda emas, masjidda bo`ladi!”, deb xitob qiladiganlar bor. Binobarin, amri ma`ruf va nahyi munkar har bir odamga emas, odamiga qarab qilinadi. Masalan, namoz o`qishda dangasalik qilib kelayotgan yoki aroq ichishni odat qilgan odam modomiki o`sha ishini hech qanday gunoh emas deb bilmaguncha dinsiz deb hisoblanmaydi, ya`ni u gunohkor mo`min-musulmondir. Endi agar unga ushbu qilib yurgan qilmishi gunoh ekanligini aytib amri ma`ruf va nayhi munkar qilinadigan bo`lsa, uning oriyati va achchig`i kelganidan din-shariatni so`kib yuborishi ehtimoli bor. Bu bilan esa shundoq ham gunohkor bechorani tamoman kufr botqog`iga botishiga sabab bo`lib qolinadi. Bu xildagi amri ma`ruf va nahyi munkarda xayr yo`q bo`lsa kerak. Shuning uchun ham shariatda amri ma`ruf va nahyi munkar ommaviy va umumiy tarzda olib boriladi. Payg`ambarimiz sollallohu alayhi va sallam o`z davridagi odamlarning har biri bilan uchrashib islomni yetkazgan emas, balki davralarda umumiy tarzda da`vat qilganlar, nasihat istagan, yaxshilikni sog`inib kelganlar bilan suhbat qurganlar, xolos. Payg`ambarimiz sollallohu alayhi va sallamning da`vatlari ommaviy bo`lgan, ul zoti sharif umumiy tarzda islomni yetkazganlar. Xos da`vat qilaman, deb urungan vaqtlari bu urunishlar ko`p ham samara bermagan. Jumladan, Toifga qilgan maxsus safarlarida toifliklar ul zoti sharifni tosh otib quvlaganlar. “Abasa” surasining nozil bo`lish sababini bir eslang, Makkaning boy-badavlat odamlariga nasihat qilaman, deb o`tirganlarida, bir ko`r sahoba nasihat istab kelib qoladi. Rasululloh sollallohu alayhi va sallam unga beparvo bo`ladilar. Ana o`sha boy-badavlat odamlar shuncha nasihatlariga quloq solmasdan kofirligicha qolib ketgan, Rasululloh sollallohu alayhi va sallam esa shu yerdagi e`tiborsizligi sababidan olamlar Robbisidan dakki eshitgan. Shuning uchun ham Qur`oni karimda bunday oyati karima mavjud:</p>
<p id="ia">إنّك لا تهدى من أحببت و لكنّ الله يهدى من يشاء و هو أعلم بالمهتدين</p>
<p id="i"><strong>“(Ey, Muhammad!) Siz o`zingiz suygan kishilarni hidoyat qila olmaysiz, lekin Alloh o`zi xohlagan kishilarni hidoyat qilur. U hidoyat topuvchilarni yaxshi biluvchidir”</strong> (<span id="manba">Qasas, 56</span>). Sahobai kiromlar va tobe`in-u tab`a tobe`inlar ham masjid va madrasalarda hamda nasihat istagan majlislarda da`vat qilganlar, hozirgi tablig`chilarga o`xshab uyma-uy yurib yoki odamlarni uylaridan chaqirib bir joyga to`plab da`vat qilmaganlar. Shuning uchun ahli sunnat va jamoat ulamolari nazdida da`vat umumiy tarzda olib boriladi, har bir odamga shaxsan (<span id="manba">ifrodiy</span>) olib borish shart qilinmaydi.</p>
<p id="i">Jamiyatda ahli ilmlar, ulamolar, bilimdon shaxslar, qilinayotgan nasihat va maslahatning mohiyatini o`zi yaxshi biladigan kimsalar amri ma`ruf va nahyi munkar qilib turmoqlari lozim. Aks holda, jamiyat tanazzulga yuz tutadi, barbod bo`ladi. Shuning uchun ham uning savobi va mas`uliyati benihoya kattadir. So`fi Allohyor (r.h.) bobomiz amri ma`ruf va nahyi munkarni bu xilda tasvirlaydi:</p>
<p id="i">Behtarini amal, ki mavsuf ast,</p>
<p id="i">Nahyi munkar-u amri ma`ruf ast.</p>
<p id="i">Har, ki boshad dar in ziroatgoh,</p>
<p id="i">Qoyil-i “La iloha illalloh!”.</p>
<p id="i">Ba-hama vojib ast bo tafsil,</p>
<p id="i">Ya`ni, nahyi qabih-u amri jamil.</p>
<p id="i">Joyi bisyor karda boshad arz,</p>
<p id="i">Lafzi vojib vale ba-ma`niyi farz...</p>
<p id="i">“Vasf qilingan amallardan eng yaxshisi yomonlikdan qaytarib, yaxshilikka buyurishdir. Kimki ushbu oxirat ekingohi bo`lmish dunyoda “La iloha illalloh!” deydigan bo`lsa, hammaga tafsilotlari bilan qabihlikdan qaytarib, go`zal ishlarga buyurish vojib bo`ladi. Ko`p joylarda vojib deb atalgan, biroq, u farz ma`nosidadir...” (<span id="manba">So`fi Allohyor. Maslak ul-muttaqin. – Toshkent: Portcev, 1914. – B. 171</span>).</p>
<p id="i">Demak, amri ma`ruf va nahyi munkar qilish qo`lidan keladigan ahli ilmlar, ulamolar, qilinayotgan nasihat va maslahatning mohiyatini o`zi yaxshi biladigan kimsalar imkon doirasida amri ma`ruf va nahyi munkar qilaverishlari lozim. Amri ma`ruf va nahyi munkarni “hozirda lozim emas”, deb hizbuttahrirchilarga o`xshab yo`qqa chiqarmaslik; “har bir odamga shaxsan qilinishi lozim”, deb tablig`chilarga o`xshab hovliqmaslik darkor. Ota-bobolarimiz, momo-buvilarimiz singari, ming-ming yillardan beri kelayotgan an`ana va qadriyatlarimiz kabi hammaga xayrixoh, nasihat qiluvchi, yaxshilik istovchi bo`lib qolaveraylik. Har bir gapning va ishning o`z o`rnini bilsak, ana o`sha o`rnidan unumli foydalanishni bilsak, bo`ldi.</p>
</body>
</html>