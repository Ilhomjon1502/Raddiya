<p id="title">ДАМ СОЛИШ ВА ТУМОР ТАҚИШ МУМКИНМИ?</p>
<p id="i">Биз билан ваҳҳобийлар орасидаги энг асосий фарқлардан ва катта келишмовчиликлардан бири даво учун ёки кўз тегмаслиги учун Қуръон оятлари ёки Аллоҳнинг исмларидан бирортасини дам солиш, ўқитиб қўйиш ёки уларни ёзиб, тумор қилиб тақишни ширк, ширк бўлганда ҳам “ширки акбар” деб баҳолашларидир. Улар буни сеҳр ёки сеҳрнинг бир кўриниши деб биладилар. Шунинг учун ваҳҳобийлар тумор тақиш у ёқда турсин, оятлар билан дам солишни, масалан, “чилёсин” қилишни ҳам ширк деб биладилар.</p>
<p id="i"><strong>Қуръон маънавий ва жисмоний шифодир</strong></p>
<p id="i">Қуръони каримнинг шифо эканлиги Қуръоннинг ўзида айтилган бўлиб, унинг шифолиги мутлақ зикр этилган. Яъни, уни фақат маънавий шифога боғлаб қўйиш мумкин эмас! Қуръон оятлари жисмоний шифо ҳамдир. Аллоҳ таоло Қуръони каримда бундай деган:</p>
<p id="ia">و ننزل من القرآن ما هو شفاء</p>
<p id="i"><strong>“Қуръондан шифо бўлган нарсаларни нозил қиламиз!” </strong> (<span id="manba">Исро, 82</span>)</p>
<p id="i">Яна Аллоҳ бундай деган: <strong>قل هو للذين آمنوا هدى و شفاء – “Айтгин, у (Қуръон) имон келтирганлар учун ҳидоят ва шифодир!”</strong> (<span id="manba">Фуссилат, 44</span>)</p>
<p id="i">Қуръони каримдаги олтита ўринда “шифо оятлари” маълум ва машҳур бўлиб, ушбу оятлар ва Қуръондаги ҳар бир оят ҳиссий, маънавий, зоҳирий ва ботиний касалликларга шифо ҳисобланади. Шунинг учун ҳам “алҳамду” сураси ҳақида Жаноби Расулуллоҳ соллаллоҳу алайҳи ва саллам бундай демишлар:  فاتحة الكتاب شفاء من كلّ داء – “Қуръоннинг фотиҳаси – ҳар бир дардга шифо!” (<span id="manba">Доримий, 2/3433; Байҳақий, “Шуаб ал-имон”, 4/2152-2154</span>)</p>
<p id="i">Расулуллоҳ соллаллоҳу алайҳи ва саллам бундай ҳам деганлар:</p>
<p id="ia">من لم يستشف بالقرآن فلا شفاه الله</p>
<p id="i">“Ким Қуръондан шифо истамаса, Аллоҳ унга шифо бермасин!” (<span id="manba">Суютий, “Жомеъ ал-аҳодис”, 21/23853; ал-Муттақий, “Канз ул-уммол”, 10/28106</span>)</p>
<p id="i"><strong>Кўз тегиши бор нарсадир</strong></p>
<p id="i">Уламолардан кўп сўраладиган саволлардан бири кўз тегиши ҳақидадир. Ҳақиқатдан ҳам кўз тегиши бор нарса. Пайғамбаримиз соллаллоҳу алайҳи ва саллам ҳам “мутавотир” деб ҳисобланадиган ҳадиси шарифларида:  العين حق- "ал-Айну ҳаққун!" ("Кўз тегиши ҳақиқатдир!"), деганлар (<span id="manba">Бухорий, 7/5740; Муслим, 4/2187; Абу Довуд, 4/3881; Термизий, 4/2061; Насоий, 6/10872; Ибн Можа, 3/3506-3508; Ибн Ҳиббон, 12/5503; Аҳмад, 2/8228; Ҳоким, 4/7498; Табароний, 6/5581; Абу Яъло, 13/7195; Баззор, 2/5271; Ибн Абу Шайба, 7/24060; Абдурразоқ, 11/19778</span>)</p>
<p id="i">Расулуллоҳ соллаллоҳу алайҳи ва саллам: “Кўз тегишидан Аллоҳдан паноҳ сўранглар!”, деганлар (<span id="manba">Ҳоким, 4/7497</span>)</p>
<p id="i">Инсондаги биоқувват ва руҳий таъсирнинг яхши ёки ёмон жиҳатининг ғолиблигига қараб кўз тегиши атрофдагиларга ёмон таъсир қилиши мумкин. Шунинг учун ҳам ҳадиси шарифларда:</p>
<p id="ia">العين حق و لو كان شئ سابق القدر سبقته العين و اذا استغسلتم فاغسلوا</p>
<p id="i">"Кўз тегиши ҳақдир. Агар бирор нарса тақдирдан ўтадиган бўлса, албатта кўз тегиши ўтар эди. Қачонки, сиздан ғусл қилиб беришингиз сўралса, ғусл қилиб беринг", дейилган (<span id="manba">Муслим, 4/2188; Термизий, 3/2141; Насоий, 4/7620; Ибн Ҳиббон, 13/6107; Табароний, 11/10905; Байҳақий, 9/19398; Ибн Абу Шайба, 7/24063; Абдурраззоқ, 11/19770</span>)</p>
<p id="i">Ғусл, яъни ювинишнинг маъноси бундай: кўзи теккан киши юзини ва икки қўлини чиғаноғи билан ювади. Кейин киндигидан жисмининг пастигача ювади. Сувни қадаҳга қуйиб туриб, кўз текканнинг бошидан ва елкасидан қуйилади. Сўнгра қадаҳни тўнтарилиб қўйилади. Аллоҳнинг изни ила тузалиб кетади. </p>
<p id="i">Одатда кўзи тегилганда, унинг давоси сифатида "кўз"ли инсоннинг таҳорат қилиб бериши сўралади, таҳорат сувига касал ювинса, фойдаси бўлади. Бироқ, дардни даволагандан кўра унинг олдини олган яхшироқ. Шунинг учун чаҳорёрлардан Усмон разийаллоҳу анҳу чиройли бир болани кўриб қолиб, унга кўз тегмаслиги учун кулдиргичини беркитиб қўйишни буюрган эканлар. </p>
<p id="i">Кўз тегмаслиги учун ҳадисларда келтирилган дуоларни ўқиб юриш, "қул аъузу" ва "оят ал-курсий" каби сура ва оятларни ўқиб юриши ва дам солиш тавсия қилинади.  </p>
<p id="i"><strong>Дам солиш шаръан жоиздир</strong></p>
<p id="i">Ояти карималар ва шариатга мувофиқ келадиган дуоларни ўқиб дам солиш жоиздир. Албатта бунинг фойдаси бўлади. Ана шу оятлар ва дуолар сабаб бўлиб, касал Аллоҳнинг изни билан тузилиб кетади. Расулуллоҳ соллаллоҳу алайҳи ва саллам бундай деганлар:</p>
<p id="ia">لكلّ داء دواء، فاذا أصيب دواء الداء برأ بإذن الله عزّ و جلّ</p>
<p id="i">“Ҳар бир дарднинг давоси бор. Қачон дарднинг давоси етса, Аллоҳ азза ва жалланинг изни билан (касал) тузалади” (<span id="manba">Муслим, 4/2204; Насоий, 4/7556; Ибн Ҳиббон, 13/6063; Аҳмад, 3/14637; Ҳоким, 7/8219; Байҳақий, 2/20042; Абу Яъло, 4/2036; Таҳовий, 4/7160; Табризий, 2/4515</span>)</p>
<p id="i">Касалга дам солиш ҳам даволашнинг бир туридир. Шунинг учун ҳам, Ойша онамиз разийаллоҳу анҳо айтишича, Расулуллоҳ соллаллоҳу алайҳи ва саллам шикоят қилиб қолсалар, фаришта Жаброил алайҳиссалом келиб, бундай деб дам солиб, ўқиб қўяр эди:</p>
<p id="ia">بسم الله يبريك من كلّ داء يشفيك و من شرّ حاسد اذا حسد و من شرّ كلّ ذى عين</p>
<p id="i">“Бисмиллоҳ, Аллоҳ сени ҳар бир дарддан тузатсин ва шифо берсин. Ҳар бир ҳасадчининг ҳасадидан ва ҳар бир кўзли одамнинг ёмонлигидан сақласин!” (<span id="manba">“Муснади Исҳоқ ибн Роҳвайҳ”, 3/1743</span>)</p>
<p id="i">“Саҳиҳи Бухорий”да ривоят қилинишича, Расулуллоҳ соллаллоҳу алайҳи ва саллам касал бўлиб қолсалар, ўзлари-ўзларига “Муаввазатайн” (<span id="manba">Фалақ ва Нос суралари</span>)ни ўқиб дам солар эканлар, касалликлари кучайиб кетса, Ойша онамиз разийаллоҳу анҳо ҳам ўқиб дам солиб қўяр эканлар (<span id="manba">Бухорий, 6/5016; Муслим, 4/2192; Насоий, 4/7544; Абу Довуд, 2/3902; Ибн Можа, 2/3529; Аҳмад, 6/24875</span>)</p>
<p id="i"><strong>Дам солишга ҳақ олиш жоиздир</strong></p>
<p id="i">Дам солиш шариатга кўра жоиз ва мумкин бўлган амал экан, унга ҳақ олиш ҳам ўз-ўзидан жоиз ва мумкин иш ҳисобланади. Чунки, даволаниш шариатга кўра жоиздир ва даволагани учун табиб ва врачларнинг ҳақ олишлари ҳам ўз-ўзидан ҳалол амалдир. Дам солиш ҳам даволанишнинг бир тури бўлгани боис унга ҳақ олиш жоиз бўлади. Бунга саҳоба Абу Саид ал-Худрий разийаллоҳу анҳунинг қиссаси яққол далил бўлади. Уни “Саҳиҳ ал-Бухорий”да саҳоба Абдуллоҳ ибн Аббос разийаллоҳу анҳу ривояти орқали келтирилган:</p>
<p id="i">Расулуллоҳ соллаллоҳу алайҳи ва салламнинг саҳобаларидан бир қанчаси сафарга чиқибдилар ва саҳрода араб қабилаларидан бирларининг қишлоғи яқинига тушибдилар. Саҳобалар уларни меҳмон қилишларини сўраган эканлар, қабила аҳли меҳмондорчилик қилмасликни айтибдилар. Шу вақтда қабила бошлиғини чаён чақиб олибди. Қанчалик даво қилишмасин, фойдаси бўлмабди. Ночор қабила аҳли саҳобалар олдига келиб, “Қабила бошлиғимизни чаён чақиб олди. Даво ишларини қилсак ҳам фойдаси бўлмади. Сизларда чаён чақишига фойда бўладиган нарса борми?”, дебдилар. Шунда саҳобалар бир неча қўйга келишиб, унга дам солиб қўйишни айтишибди. Бир саҳоба бошлиқ олдига келиб, “Сураи фотиҳа”ни ўқиб, чаён чаққан жойга дам солаверибди. Шунда Аллоҳнинг изни билан касал тузалиб кетибди. Келишувга биноан қўйларни олишибди ва саҳобалар сафарни кўнгилдагидек ўтказибдилар. Қайтиб келганларидан сўнг Расулуллоҳ соллаллоҳу алайҳи ва салламга воқеани гапириб берибдилар ва қилган ишларининг ҳукмини сўрабдилар. Шунда Расулуллоҳ соллаллоҳу алайҳи ва саллам бундай деган эканлар: </p>
<p id="ia">إنّ أحقّ ما أخذتم عليه أجرا كتاب الله</p>
<p id="i">“Албатта сизлар оладиган ажрнинг энг ҳақлироғи Аллоҳнинг китобидир!” (<span id="manba">Бухорий, 7/5737; Ибн Ҳиббон, 11/5146; Байҳақий, 1/1866; Дорақутний, 3/247</span>)</p>
<p id="i">Мазкур саҳиҳ ҳадиси шарифни далил қилиб, фақиҳлар имоматчиликка, Қуръон таълимига, Қуръонга дам солиб қўйишга ҳақ олишни жоиз деб зикр қилганлар (<span id="manba">Қаранг: Убайдуллоҳ ибн Масъуд ибн Тож аш-шариъа ал-Бухорий. Мухтасар ал-Виқоя. – Козон, 1911. – Б. 107; Ибн Обидин. Радд ал-муҳтор. 9-жилд. – Риёз: Дор олам ал-кутуб, 2003. – Б. 76-79</span>)</p>
<p id="i">Бироқ, Қуръон қироати холис ибодат бўлгани боис, қироат қилиб бергани учун, бировнинг ҳаққига тиловат қилиб бергани учун ҳақ олиш дуруст эмас. Бу ҳақида ҳанафий олими “Радд ул-муҳтор” соҳиби Ибн Обидин раҳимаҳуллоҳ “Шифо ул-ъалил ва балл ул-ғалил” деган алоҳида рисола ёзиб, масалани таҳқиқ қилиб чиққан (<span id="manba">Қаранг: Ибн Обидин. Шифо ул-ъалил ва балл ул-ғалил // Расоил Ибн Обидин. 7-рисола. – Байрут: Дор ат-турос ал-арабий, (йили кўрсатилмаган). – Б. 151-207</span>)</p>
<p id="i">“Саҳиҳи Бухорий”да келтирилган, чаён чаққани учун дам солиб ҳақ олиш ҳақидаги саҳиҳ ҳадиси шарифдан Қуръон оятлари жисмоний касалликларга ҳам шифо бўлиши мумкинлиги ойдинлашади.</p>
<p id="i">Ёзиш ва тумор қилиб тақиш ҳукми</p>
<p id="i">Ваҳҳобийлар тумор учун Қуръон оятларини ёзишни ҳаром деб биладилар. Бироқ, ҳақиқат шуки, нима нарсани ўқиш мумкин бўлса, уни ёзиш ҳам мумкин, албатта. Талаффуз ва ёзишнинг ҳукми бир экан, шифо учун Қуръон ўқиб дам солиш мумкин бўлгани каби уни ёзиб шифо исташ ҳам жоиздир. </p>
<p id="i">Фиқҳий манбаларда Қуръон оятларини ёзиб, тумор сифатида тақиб юришни жоиз дейилган. Қуръондан бошқа арабча бўлган, маъноси тушунарли дуоларни ҳам ёзиб, тумор сифатида ишлатишни жоиз дейилган. Мазмуни тушунарсиз тилда ёзиш ва уни осиб юриш жоиз эмас. Бу ҳақида Имом Молик раҳматуллоҳи алайҳидан сўралганда, ул зот: و ما يدريك أنّها كفر – “Унинг куфр эканини билмайсан-ку?!” деганлар. </p>
<p id="i">Уйқусида қўрқиб чиқадиганлар учун Расулуллоҳ соллаллоҳу алайҳи ва саллам мана бу калималар билан ўзига дам солишни ўргатганлар:</p>
<p id="ia">أعوذ بكلمات الله التامّة من غضبه و شرّ عباده و من همزات الشياطين و أن يحضرون</p>
<p id="i">“Аллоҳнинг тўлиқ калималари ила Унинг ғазабидан, бандаларининг ёмонлигидан ва ҳозир бўладиган бўлса, шайтонларнинг ифлосларидан паноҳ сўрайман!”.</p>
<p id="i">Саҳоба Абдуллоҳ ибн Умар разийаллоҳу анҳу ақлини таниган болаларига ушбу калималарни ўргатар эди. Ақлини танимаган ёш чақолоқларга эса ушбу калималарни ёзиб, тумор қилиб тақиб қўяр эди (<span id="manba">Абу Довуд, 4/3895; Аҳмад, 2/6696; ал-Байҳақий, “ал-Одоб”, 1/686</span>)</p>
<p id="i">Имом ат-Термизий раҳимаҳуллоҳ ушбу ривоятни “ҳасан-саҳиҳ” деб келтирган, Имом Ҳоким раҳимаҳуллоҳ “ал-Мустадрак” асарида эса унинг исноди муттасил ва саҳиҳ, деган  (<span id="manba">Термизий, 5/3590; Ҳоким, 1/2010</span>)</p>
<p id="i">Чунки, Қуръон оятларини ёзиш асло ширк эмас! Расулуллоҳ соллаллоҳу алайҳи ва саллам олдиларида жоҳилият давридаги дам солишлари ҳақида гапирганларида, ул зоти шариф бундай деганлар:</p>
<p id="ia">لا بأس بالرقى ما لم يكن فيه شرك</p>
<p id="i">“Ширк бўлмайдиган бўлса, дам солишнинг зарари йўқ!” (<span id="manba">Муслим, 4/2200; Байҳақий, 9/19380</span>)</p>
<p id="i">Яна Расулуллоҳ соллаллоҳу алайҳи ва саллам бундай деганлар:</p>
<p id="ia">إنّ الله لم يجعل شفاءكم فيما حرّم عليكم</p>
<p id="i">“Албатта Аллоҳ таоло сизларнинг шифойингизни ҳаром нарсадан қилмаган” (<span id="manba">Бухорий, таълиқан, 7/5613-5614; Табароний, 23/749; Байҳақий, 10/19463; Ибн Ҳиббон, 4/1391; Ибн Абу Шайба, 5/23492; Абдурраззоқ, 9/17097</span>)</p>
<p id="i">Тумор тақиш ширк ва ҳаром нарса бўлмагани боис минг-минглаб, балки миллионлаб мусулмонлар эшонбоболари ва домлалари ёзиб берган туморларни тақиб юргани учун шифо топиб кетганлар.</p>
<p id="i"><strong>Ваҳҳобийлар нима учун тумор тақишни ширк дейдилар?</strong></p>
<p id="i">Ваҳҳобийлар тумор тақишнинг ҳаромлиги ва ширк эканлигини исботлаш учун қуйидаги ҳадиси шарифларни келтирадилар:</p>
<p id="ia">من علّق تميمة فقد أشرك</p>
<p id="i">“Ким “кўзмунчоқ” тақса, дарҳақиқат, ширк келтирибди” (<span id="manba">Аҳмад, 4/17458</span>)</p>
<p id="ia">من علّق تميمة فلا أتمّ الله له و من علّق ودعة فلا ودع الله له</p>
<p id="i">“Ким “кўзмунчоқ” тақса, Аллоҳ уни тўлиқ тугатмасин. Кимки чиғаноқ тақса, Аллоҳ унинг (мақсадларини) охирига етказмасин!” (<span id="manba">Ибн Ҳиббон, 13/6086; Ҳоким, 4/7501; Табароний, 17/820;</span>)</p>
<p id="i"> Муҳаддис Имом ал-Байҳақий раҳимаҳуллоҳ мазкур ҳадисни ривоят қилар экан, қуйидагиларни айтади:</p>
<p id="ia">و قد يحتمل ان يكون ذلك و ما اشبهه من النهى و الكراهية فيمن تعلقها و هو يرى تمام العافية و زوال العلة منها على ما كان أهل الجاهلية يصنعون فاما من تعلقها متبركا بذكر الله تعالى فيها و هو يعلم ان لا كاشف الا الله و لا دافع عنه سواه فلا بأس بها ان شاء الله</p>
<p id="i">“Ҳақиқатда, уни таққан кимса борасида мана шу ва унга ўхшашларда (ширк эмас, балки) қайтариқ ва макруҳликнинг эҳтимоллиги айтилади. Ҳадисда соғликни тўла берилиши ва жоҳилият одамларининг қиладиган ишлари – дардни кетказиши назарда тутилади. Бироқ, Аллоҳ таолонинг зикрини табаррук қилиб таққан кимса ҳақида гапирсак, у Аллоҳдан ўзга очувчи йўқ, Ўзидан бошқа даф қилувчи йўқ, деб билади. Бу ишнинг, Худо хоҳласа, ҳеч қандай зарари йўқ” (<span id="manba">Байҳақий, 9/19389</span>)</p>
<p id="i">Юқоридаги икки ҳадиси шарифда биз “кўзмунчоқ” деб таржима қилган нарсамиз ҳадис матнида “тамима” сўзи билан келтирилган. Бироқ, уни “тумор” деб таржима қилишади. Аслида луғатда биз ҳозирда тушунадиган туморни эмас, балки, ҳар хил нарсалар – чиғаноқлар, тиканаклар каби нарсалардан иборат қилиб тизилиган мунчоққа айтилади. Жумладан, таниқли араб тилшуноси Халил ибн Аҳмад раҳимаҳуллоҳ ўзининг “ал-Айн” китобларида “тамима”ни “Болалар бўйнига осиб қўйиладиган ғуддадан иборат тасма” деган (<span id="manba">2/135</span>). Ҳанафийларнинг фиқҳий атамаларнинг изоҳли луғатига бағишланган “ал-Муғриб” луғатида “тамима” ҳақида бундай дейилган:</p>
<p id="ia">و بعضهم يتوهّم أن المعاذات هى التمائم و ليس كذلك إنّما التميمة الخرزة و لا بأس بالمعاذات اذا كتب</p>
<p id="i">“Айримлар паноҳ сўраладиган оят ва дуоларни “тамима” (“тумор”) деб ўйлайдилар. Бундай эмас. “Тамима” бу мунчоқлардир. Оят ва дуолардан паноҳ тилаш ёзиб тақиладиган бўлса, бунинг зарари йўқ!” (<span id="manba">1/107</span>)</p>
<p id="i">“Лисон ул-араб” қомусида ҳам “Тамима – ўртасини тешиб мунчоқ қилиб осиб қўйиладиган ғуддалар тизими. Бунга араблар орасида ихтилоф йўқ”, деб туриб, бундай дейилади:</p>
<p id="ia">و امّا المعاذات اذا كتب فيها القرآن و أسماء الله تعالى فلا بأس بها</p>
<p id="i">“Аммо паноҳ сўраладиган туморлар қачонки Қуръон ва Аллоҳ таолонинг номлари ёзиладиган бўлса, унинг зарари йўқ!” (<span id="manba">12/67</span>)</p>
<p id="i">Худди ана шу гаплар “Мухтор ас-сиҳоҳ” луғатида ҳам айнан мавжуддир (<span id="manba">1/83</span>)</p>
<p id="i">Жоҳилият даврида одамлар кўз тегмаслиги, арвоҳлар уриб кетмаслиги мақсадида бу нарсаларни бўйинларига, билакларига тақиб олар эдилар. Расулуллоҳ соллаллоҳу алайҳи ва саллам ана шу нарсалардан қайтарган эдилар. Демак, “тумор” тақишдан қайтарилган ҳадиси шарифларда ана шу нарса назарда тутилган. Агар ҳадисда тилга олинган “тамима”дан мутлақ тумор тақиш назарда тутилган, дейилса, Ойша онамиз разиааллоҳу анҳонинг мана бу саҳиҳ гапларини унутмаслик керак бўлади:</p>
<p id="ia">التمائم ما علق قبل نزول البلاء و ما علق بعده فليس بتميمة</p>
<p id="i">“”Кўзмунчоқлар бало (дард) тушишидан олдин осилса бўлади. Бало тушганидан сўнг осилгани кўзмунчоқ эмас!” (<span id="manba">Ҳоким, 8/8291; Байҳақий, 9/19391</span>)</p>
<p id="i">Имом Ҳоким раҳимаҳуллоҳ Ойша онамиз разийаллоҳу анҳонинг бу гапларини Имом Бухорий раҳимаҳуллоҳ ва Имом Муслим раҳимаҳуллоҳ шартларига кўра саҳиҳ ҳадис эканини қаййд қилганлар, Имом Байҳақий раҳимаҳуллоҳ ҳам унинг саҳиҳ ҳадис эканини зикр қилганлар.</p>
<p id="i">Зотан, Аллоҳ субҳонаҳу ва таолонинг: <strong>و لله الأسماء الحسنى فادعوه بها – “Аллоҳнинг гўзал исмлари бор, бас, Унга улар ила дуо қилинглар!”</strong> (<span id="manba">Аъроф, 180</span>) ояти каримаси мутлақ бўлиб, Аллоҳнинг гўзал исмларини айтиб дуо қилиш билан уни вараққа ёзиб олиб юриш орасида фарқ йўқ. Бироқ, Қуръон оятлари ва илоҳий номларни зарар етказиш, бировга зулм қилиш, бировни ҳалок этиш учун ёзиладиган бўлса, албатта бу шаръан ҳаром бўлиб қолади. Шунингдек, ифлос жойларга ёзиш, нажас билан ёзиш ҳам шу хилда ҳаром бўлади.</p>
<p id="i">Хуллас, ҳозирги кунларда тақиб юриладиган учбурчак шаклга келтирилган туморлар одатда Қуръон оятлари, Аллоҳнинг гўзал исмлари, ҳадисларда зикр этилган ва машойихлардан етиб келган дуолардан иборат бўлгани боис тумор тақишни ваҳҳобийлар сингари ширк ёки ҳаром деб баҳолаш тўғри эмас! Шунингдек, ширк деб баҳолашга далил қилинган ҳадиси шариф саҳиҳлиги кучли даражада бўлмасдан, фақатгина битта саҳоба Уқба ибн Омир разийаллоҳу анҳудан ривоят қилинган аҳод ҳадисдир. Ушбу аҳод ҳадисга таяниб, мўъмин-мусулмонни ширк амални қилувчи мушрик деб айтиш асло дуруст эмас!</p>
</body>
</html>