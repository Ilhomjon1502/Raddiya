<p id="title">MAKTUB</p>
<p id="i" style="text-align: center;"><strong>Muhammadjon mullo Rustam o`g`li (Mavlaviy Hoji Hindistoniy domla)ning (1892-1989y.) O`zbekistondagi vahhobiylarning yetakchisi bo`lgan Abduvali qori ismli kimsaning malomatlariga javoblari</strong></p>
<p id="i"><strong><em>Bismillahir rohmanir rohiym</em></strong></p>
<p id="i">Bizni iymon va islom bilan sharaflantirgan Alloh taologa hamdu sanolar, Payg`ambarimiz Muhammad alayhissalotu vassalomga durudu salovotlarimiz bo`lsin!</p>
<p id="i">Hamdu sanodan so`ng ey muhtaram tinglovchilar! Bu mulohazalarni tinglang va ular ustida fikr yurgizing! Muallifning mulohazalaridan bilib olasizki, odob va axloq me`yorlarini aqalli hidlamagan, buning ustiga o`ta takabbur bo`lganlari holda ilm izlaydigan kimsalarni ta`riflashga quyidagi hadis juda mos tushadi: «Agar hayo bo`lmasa, nima istasang qil, kallangga kelgan gapni aytaver”.</p>
<p id="i">Taassufki, sen bizning tarjimai holimizni bilmaysan, bilganingda talabchanroq bo`larding. Men umrim bo`yi, go`yo odamlar orasida Sovet davlatiga qarshi fitna qo`zg`ashda ayblanib, uch marta ozodlikdan mahrum qilindim. Birinchi marta meni bir yilga qamadilar, ikkinchi marta — uch yilga, uchinchi marta — yigirma besh yilga, «Davlatga qarshi faoliyatim» uchun shuncha jazo oldim!</p>
<p id="i">Sen esa meni jihodga chorlaysan. Shundoq nasihat qilasanki, go`yo men johil bandaman. Holbuki, men yigirma yil dunyo kezib ilm oldim; xo`sh, meni «johil» deb atayotgan senda qancha ilm bor? Suf senga, senga ta`lim berganga ham!</p>
<p id="i">Sen yana jar solasanki, go`yo men Allohning g`azabiga mustahiqman. Vaholanki, g`ayb ilmiga da`vo qilib, o`zing Allohning g`azabiga munosib bo`lding, men emas. Sen meni goh mash`ala tutgan so`qirga o`xshatasan, goh ustiga kitob yuklangan eshakka. Inson kofirga ham bunday xitob qilmaydi. Ma`lum bo`ladiki, sen meni hatto musulmon ham hisoblamaysan. Kufr va islom Yaratgan huzurida (faqat Ro`zi mahsharda) ayon bo`lajak. Allohga shukrki, men islomning besh farzini ado etdim sen esa hali to`la ado etmading.</p>
<p id="i">Sen o`z mulohazalaringni «Bizni haq yo`lga boshlagan Allohga hamdlar bo`lsin», deb boshlaysan. Buning o`rniga «Bizni haq yo`ldan toydirgan Tangriga hamdlar bo`lsin», deb boshlasang ma`qulroq bo`lardi.</p>
<p id="i">Sen o`ta behayoligingdan menga xitob qilib: “Sen o`z ilmingga amal qilmaysan», deding. Shu beandishaliging, tarbiyasizliging bilan yana o`zingni «din farzlarini ado etyapman», deb hisoblaysanmi? Bu aqlu donishing bilan yig`lashing kerak!</p>
<p id="i">Ey mujohid! Bilgilki, biz masjidlarimiz dahriylar maskaniga aylangan, oshkora namoz o`qib bo`lmaydigan zamonlarni ko`rdik. Bundan hatto marhumlar ham aziyat chekishdi, chunki hech kim, hatto imom ham ularga janoza o`qiy olmasdi, janoza o`qishga jur`at etgan imom ertasigayoq qamoqqa olinishi mumkin edi.</p>
<p id="i">Endilikda Yaratgan Egam odamlarning ahvolini o`zgartirgan: hamma hadiksiramay masjidga boradi, jamoat bo`lib namoz o`qiydi. Bu Allohning marhamati emasmi? Sen esa bizning shu kunlarga etganimiz uchun «Allohga shukr!» deyishimizni ham aybga sanaysan.</p>
<p id="i">Sen u zamonlarni ko`rmagansan, tug`ilmagan bo`lsang ham ehtimol. Va yana va aqlsizligingta borib, davlatga rahmat aytishni, bu kunlar uchun shukr qilishni shirk deb bilasan. Seningcha, bular Allohning marhamati emasmi? «Yaxshilik ham, yomonlik ham Alloxdan» ekaniga ishonmaysanmi? Shuncha balolarni boshdan kechirdimki, hozirgi kunim uchun Parvardigorga har qancha shukr qilsam oz.</p>
<p id="i">Dukchi Eshonni jihod qilgani uchun ulug`laganingdan men yana ham ko`proq hayratga tushdim. Koshki bunday jihod qilmasa ko`p yaxshi bo`lardi! U paytlar sen bu dunyoda yo`q eding. Men esam bu jihoddan yaxshi boxabarman. Bechora Dukchi Eshonni senga o`xshash johil muridlari gangitganlar, «Bosh ko`taraylik! Qo`shinimiz adadi 70 ming kishiga yetdi. Bir hamla bilan Andijonni fath eta olamiz!» deb sannayverganlar. Holbuki, ularning qo`llarida tayoq, bolta va teshadan o`zga qurol yo`q edi. Tun yarmida ular Mingtepa qishlog`idan chiqib, Andijondagi rus askarlarining kazarmalariga hujum qilishdi. Soqchilarni o`ldirib, darvozani ochishdi va ikki yuz chog`li rus askari uxlab yotgan kazarmaga bostirib kirishdi. Ular darhol uyg`onib, oyoqqa turdilar va osmonga qarab o`q uza boshladilar. O`sha yetmish ming nafar mujohid sarosimaga tushib, «qoch-qoch» deb o`nggu so`liga qaramay qochishdi. Bu mujohidlar boyoqish Dukchi Eshonni baloga qoldirib, parday to`zg`idi. Eshon atrofiga boqib, qarasaki, yetti xalifasidan bo`lak hech zog` qolmabdi. U ham qochish fursati yetganini angladi va Qoshg`ar tomonga qochdi.</p>
<p id="i">Xo`sh, bu jihodning oqibati nima bo`ldi? Oq podshodan «Mingtepa ahli qatliom qilinsin!», degan farmon keldi - o`ris askarlari Andijondan chiqib, tepalikdan Mingtepa aholisini, jumladan ayollar va bolalarni ham otib o`ldira boshladilar. Minglab odamlar qirildi, butun qishloqqa o`t qo`yildi.</p>
<p id="i">Andijon ulamosi qolgan aholini afv etishini so`rab oq podshoga maktub yozdi. Maskovdan necha kun deganda nihoyat afvnoma yetib keldi, shundan so`ng Mingtepa nomini Marhamat deb o`zgartirdilar.</p>
<p id="i">O`ylang-chi, Alloh shunday jihod qilishni buyurganmi? Yo`q, buyurmagan! Chunki bu ko`r-ko`rona o`z joniga qasd qilish bilan barobar.</p>
<p id="i">Qur`ondagi mazkur oyat ustida fikr yuriting: <strong>(Ey mo`minlar), ular uchun qo`lingizdan kelganicha kuch-quvvat va egarlangan otlarni tayyorlab qo`yingizki, bu bilan sizlar Allohning dushmanini, o`z dushmaningizni va ulardan boshqa o`zingiz bilmaydigan (ammo) Alloh biladigan boshqa birovlarni ham qurquvga solasizlar. Alloh yo`lida nimaniki sarf qilsangiz, sizlarga to`liq, komil qilib qaytarilur. Sizlarga zulm qilinmas. </strong> (<span id="manba">«Anfol» surasi, 60-oyat</span>).</p>
<p id="i">Sizlar ko`r-ko`rona jihodga, bolta ko`tarib jang qilishga da`vat etasiz. O`zining va begunoh qancha odamlarning halokatiga sabab bo`lgan Dukchi Eshonga o`xshamang! Zero, Allohning shunday amri bor: <strong>«Allohning yo`lida nafaqa qiling. O`zingizni (o`zingiz) xalokatga tashlamang. Ehson-yaxshilik qiling. Albatta, Alloh yaxshilik qiluvchilarni sevadi</strong> (<span id="manba">«Baqara» surasi, 195-oyat</span>).</p>
<p id="i">Shunday ekan, avval dushmanga qarshi qurolingni hozirlab qo`y!</p>
<p id="i">Din yo`lida jihod necha qismdan iborat ekanini bilasanmi? Agar uning bir qismi — kofirlarga qarshi jang maydonida jihod qilish bo`lsa, ikkinchisi — nafsi ammorani yomon xulqlardan va poklashdir. Janobi Rasululloh ushbu ikkinchi qismni «Jihodi akbar» (Buyuk jihod) deb atagan edilar.</p>
<p id="i">Allohga hamd bo`lsinki, men «Til bilan jihod» ham qildim va buning uchun necha bor ozodlikdan mahrum etildim. Men odamlarga din ilmini o`rgatdim, ulardan qanchasini jaholatdan xalos qildim, yomon xulqlarini o`zgartirdim.</p>
<p id="i">O`ylashimcha, sen mening suhbatlarimda bo`lmagansan va nafsing yomon odatlarga odatlanib qolgan. Afsus, sen bilan yuzma-yuz ko`rishib, munozara qilmaganmiz. Men senga juda ishonchli javoblar bergan bo`lardim. Nimadan qo`rqasan? Sen devorning narigi tarafida hurayotgan itga o`xshaysan. Ko`zlaringni yumgin-da, o`zing haqingda (zararli odatlaring xususida) fikr qil. O`ylaymanki, menga chaplayotgan yomon xulqlarning barini o`zingda ko`rasan! Qani, bo`l! Agar er yigit bo`lsang, ko`chaga chiqib, odamlarni bunday ma`nosiz g`azotga boshla! Aslo bunday «jasorat» sendan sodir bo`lmaydi.</p>
<p id="i">Yuqorida aytganimdek, sen devorning narigi tarafidan shovqin solasan. Nodonligingdan hayratga tushaman, zero sen mantiqsiz nutqlaringni, xuddi Qur`on o`qiyotganday, «Alloh nomi bilan...», «Allohga hamdlar bo`lsinki...» deb boshlaysan.</p>
<p id="i">Sen meni davlatga sodiqlikda va u bilan do`stona munosabatlarda ayblamokdasan. Sizlarning fitna va fasodlaringiz tufayli haligi majlisda ishtirok etganimda, sen meni o`z firqangni boshlig`i sifatida ko`rsatma berding. Men ularga «Vahhobiy» emasligimni (hanafiy mazhabiga mansubligimni) dalillab berdim.</p>
<p id="i">Modomiki, davlatni maqtagan ekanman, to`g`ri qilganman! Zero, davlat, yuqorida eslatganimdek, bir paytlar bizdan tortib olinib, kofirlar maskaniga aylantirilgan masjidlarni qaytadan ochdi. Janobi Rasululloh «Men odil hukmdor davrida tug`ilganman», deb faxlanib gapirardilar. G`ayridin sha`niga maqtov aytish, agar u adolatli bo`lsa, joizdir. </p>
<p id="i">Xususan, Shayx Sa`diy shunday yozadi:</p>
<p id="i">Gar sohibi — No`shirvon bo`lsa,</p>
<p id="i">Bunday davrga sharaflar bo`lsin!</p>
<p id="i">Ya`ni: agar Allohning Payg`ambari No`shiravoni Odil davri bilan iftixor kilgan ekan, men ham bu davr bilan faxrlanishim kerak.</p>
<p id="i">Endi men haqimda aytganlaring va yozganlaring to`g`risida atroflicha mulohaza qil! Sen shunday yozgansan: «Qur`onni boshidan adog`igacha shunchaki yodlab, unga chin ma`noda e`tiqod qilmaysan!».</p>
<p id="i">Bunday yozishingga sabab shuki, sen Qur`ondag`i halol va harom hamda nahi munkarni (buyruqlar va taqiqlarni) bilmaysan. «Allohdan nafsimiz sharridan va amallarimiz yomonlgidan panoh tilaymiz».</p>
<p id="i">Sen meni «iymonsiz», deding. Ammo shuni bilki: Menday odamni kofirga chiqarish oson emas, Mening iymonimdek sobit iymon yo`qdir!</p>
<p id="i">Rasululloh sollallohu alayhi va sallamdan rivoyat qilingan ushbu hadisni eshitganmisan: «Mo`min kishini kofirga chiqaradigan kimsaning o`zi kofir bo`lib qoladi». Mazkur hadisga muvofiq sen o`zing kofir bo`lding.</p>
<p id="i">Sen afg`on mujohidlarini «ular haqiqiy jihod qilmoqdalar», deb maqtaysan. Biroq ularning jihodi — musulmonlar masjidlarining buzilishi, namoz o`qiydiganlarning o`ldirilishi, odamlar mollarining g`orat qilinishi, ayollar va bolalarning qatl qilinishi, g`ayridinlardan pul undirish va birodarlarini o`ldirishdan iboratdir. Nahotki shu muqaddas jihod bo`lsa? Aslo unday emas!</p>
<p id="i">Bu muqaddas qadamjolarni vayron etish va muqaddas buyumlarni yo`q qilishdan boshqa narsa emas. Chunonchi, Qandahorda Rasulullohning (sollallohu alayhi vasallam) eski abolari ya`ni maxsus ust kiyimlari saqlanardi — uni yoqib yuborishdi ular! Nahot shu muqaddas jihod? Hosho va kallo — Alloh asrasin, yo`q-yo`q! Agar ular musulmonlar bo`lsalar, bu dunyoda namuna bo`lgulik hech vaqo yo`q ekan!</p>
<p id="i">Nega ular Najibullohning tinchlik sulhini qabul qilishmaydi? Axir Qur`onda aytilgan-ku: <strong>«(Ey Muhammad alayhissalom), agar ular sulhga - tinchlikka moyil bo`lsalar, sen ham moyil bo`l. Va Allohga tavakkul qil! Albatta Uning O`zi Eshitguvchi, Bilguvchidir.»</strong> (<span id="manba">«Anfol» surasi, 61- oyat</span>).</p>
<p id="i">Ushbu oyatda Payg`ambarimizga o`git qilinmoqdaki, agar kofirlar sulh tuzishga rag`bat ko`rsatsalar, siz ham rag`bat bildiring, deb.</p>
<p id="i">Agar hatto siz ham Afg`oniston ahlini kofirlar deb e`tirof etsangiz, yuqorida eslatilgan qaror o`zgarmasdir! Zero, Qur`onda shunday deyiladi: <strong>«Sizga urush qilayotganlarga qarshi Allohning yo`lida urush qiling. Va tajovuzkor, haddan oshuvchi bo`lmang. Albatta, Alloh tajovuzkor bo`lganlarni xush ko`rmas»</strong>(<span id="manba">«Baqara» surasi,189 - oyat</span>).</p>
<p id="i">Ey, nasihatgo`y! Menga nasihat qilar ekansan, ba`zan «Bu ishlaringdan tavba qil, oxir pushaymon bo`lasan» yoki «xatolaringni e`tirof qil», deysan, gohida «ko`p fisqu fasod qilma» deb xitob qilasan. Gohida qiyomatda azobga mubtalo bo`lishimdan xabar berib, Parvardigorning ishiga aralashasan.</p>
<p id="i">Endi Sen ayt-chi, o`zing gunohlardan mutlaqo pok va ma`summisan? Ilohiy vahiy kelgandek go`yoki sen o`zingni payg`ambar deb bilasan. Ro`zi mahsharda odamlarning ishi qanday yakun topishi senga ayon bo`ldimi? Bu da`vatlaringga o`zing amal qilganingda yaxshiroq bo`lur edi. Sen, g`ayb ilmini da`vo qilganing holda, o`zingni musulmon hisoblaysanmi?</p>
<p id="i">Axir Qodiri Muxtorning (Qur`onda) amri bor: <strong>«Ayt (Ey Muhammad alayhissalom): «Osmonlaru yerda Alloxdan boshqa biron kimsa g`aybni bilmas. Ular qachon qayta tirilishlarini ham sezmaslar.»</strong> (<span id="manba">«Naml» surasi,65-oyat</span>).</p>
<p id="i">Sen bo`lsang doim meni Allohning azobi bilan qo`rqitasan. Hazir bo`l, Allohning azobi kimga yetadi — sengami yoki menga? Qur`onda aytilganku: <strong>«...Alloh o`z amrini sizlarga, keltirguncha kutib turing...»</strong> (<span id="manba">«Tavba» surasi, 24- oyat</span>), deb.</p>
<p id="i">Boshda men kofirlardan ko`p sitam chekdim, biroq, taassufki, sen buni bilmaysan. Bilganingda edi, meni ayagan, menga bu qadar bo`hton qilmagan va mendan nafratlanmagan bo`larding. Zotan Alloh shunday amr etadi: Boshda men kofirlardan ko`p sitam chekdim, biroq, taassufki, sen buni bilmaysan. Bilganingda edi, meni ayagan, menga bu qadar bo`hton qilmagan va mendan nafratlanmagan bo`larding. Zotan Alloh shunday amr etadi: <strong>«Ey mo`minlar, ko`p gumonlardan chetlaninglar, chunki, ba`zi gumonlar gunoxdir...» </strong> (<span id="manba">«Hujurot» surasi, 12-oyat</span>). Janobi Payg`ambarimiz sollallohu alayhi va sallam esa «Mo`minlar haqida yaxshi gumonda bo`ling», deb buyurganlar. Bu hadisga amal qilganingda va mening so`zlarimni to`g`ri tushunganingda, yaxshiroq bo`lardi.</p>
<p id="i">Seni qilmishlaring tushida iblisni ko`rgan odam voqeasini eslatadi. Iblis haligi kishiga juda go`zal ko`rinibdi. U debdiki: «Sen shu qadar go`zal maxlukot ekansanku. Odamlar, bundan bexabar holda seni hammomlar devorlarida jirkanch va qo`rqinchli holda tasvirlashadi». Iblis javob beribdi: «Bu mening tasvirim emas. Lekin Mening suvratim dushman qo`lidagi qalam bilan chizilishini sen bilmaysanmi?!»</p>
<p id="i">Dastlab men senga javob yozishni xohlamagandim, axir aytilgan-ku «Ahmoqlarga sukut bilan javob bering», deb. Ammo keyin sukutim «alomati rizo» bo`lib qolmasin, deb o`yladim. Endigi gaplarim muxtasar bo`ladi va xotima o`rnida senga shunday deyman.</p>
<p id="i">Sen meni «Qur`onning bir necha oyatlariga iymon keltirmagansan», deb ayblaysan. Xuddi shu so`zlaring bilan sen dindan chiqasan. Men sen haqingda tavfiq tilab duo qilmayman. Sen meni «Allohning g`azabiga duchor bo`lgur», deb duoyi bad qilganing kabi men ham seni «Shu dunyoda Allohning g`azabiga duchor bo`lgin, odamlar ko`rsin», deb duoyi bad qilaman. Va Alloh sayyidul mursalin - payg`ambarimizning hurmatidan duomizni va orzularimizni ijobat qiladi, deb umid qilamiz.Omin...»</p>
<p id="i">So`zimni Abdulqodir Bedilning ushbu bayti bilan yakunlayman:</p>
<p id="i">Amaling mukofotidan g`ofil bo`lib yashama,</p>
<p id="i">Qo`ling bilan qilgan ishing o`z boshingga yetar...</p>
<p id="i">Men Xudodan nima tilagan bo`lsam noumid qilmadi. Unga muyassar qildi. Avvalo Xudo Qur`onni to`liq yod olishga muyassar qildi. Keyin ilm istadim, uni berdi. Keyin haj qilishni orzu qildim unga ham muyassar qildi. Endi uzoq umr ko`rib yashayapman. Buni men istagan emasdim, bu haqda otam duo qilgan edilar. Men Rahmatullo allomadan boshqani duoyi bad qilmadim. Chunki u ham sizlar kabi adabsizlik qilib haddan oshgan edi. Juvonmarg bo`ldi . Sizlar haqingizda ham duoybadim ijobat bo`lishini umid qilaman. Albatta, Alloh intiqom oluvchi G`olibdir. Va tavfiq Allohdandir.</p>
</body>
</html>