<p id="title">ҲИНДИСТОНДА “ТАКФИР” БАЛОСИ</p>
<p id="i">Бугунги кундаги учта катта давлат – Ҳиндистон, Покистон ва Бангладеш ҳудудларида қадимдан исломнинг буюк ҳимоячилари, таниқли олиму уламолар, фозил инсонлар, исломий илмларнинг турли соҳаларида баракали қалам тебратган зотлар кўплаб чиққан. Мазкур ҳудудда яшаган мусулмон аҳоли ҳанафий мазҳаби ва мотуридий эътиқодида бўлиб келганлар. Бу ерда илмий фаолият олиб борган уламолар ҳанафийлик ва мотуридийликка худди Ўрта Осиё уламолари каби буюк ҳисса қўшганлар.</p>
<p id="i">Бу ҳудудда то XIX аср охиригача муайян зотларни кофирга чиқарувчи кимсалар ва тоифалар чиққан эмас. Бироқ, бу вақтга келиб, ҳолат тамоман ўзгарди. Инглизлар мустамлакаси бўлиб келган Ҳинд-Синд ҳудудида уларнинг саъй-ҳаракатлари туфайли XIX аср охирига келиб, мусулмонлар роппа-роса олтита гуруҳга бўлиниб бўлган эдилар. Булар қодиёнийлик-бобийлик-баҳоийлик номлари билан танилган, мусулмонликдан тамоман чиқиб кетган Аҳмад Қодиёнийнинг гуруҳи; исломнинг иккинчи йирик қисми бўлмиш шиалар; ва бу икковидан қолганлари аҳли сунналикни даъво қилувчилар: ваҳҳобий-салафийлар; исломнинг таниқли шахслари бўлмиш Мавлоно Абдулҳай ал-Лакнавий (р.ҳ.)дан бошлаб Абу-л-Ҳасан ан-Надавий (р.ҳ.)гача бўлган “Надва” уламолари, бутун дунёга “Дор ал-улум”лари ила танилган Девбанд уламолари ва Аъло Ҳазрат Аҳмад Ризохон (р.ҳ.) бошлаб берган барилавийлар жамоаси. Хуллас, мазкур ҳудудларда такфирчи, яъни, мўъмин-мусулмонларнинг дунёга танилган олимларини кофирга чиқарувчи бир тоифа бўй кўрсатиб, ҳозиргача сақланиб келмоқда. </p>
<p id="i">Муайян шахсларни кофирга чиқарувчи тоифалардан бири ўзларини ҳанафий мазҳабда маҳкам ва мотуридий эътиқодида мустаҳкам бўлганлар, деб ҳисоблайдиган “барилвей” ёки “барилавий”лар деб аталадиган жамоа ҳисобланади. Ушбу жамоа таълимотлари XIX аср охири – ХХ аср бошларида ҳаёт кечирган, аниқроғи, 1272-1340/1856-1921 йилларда яшаган, Ҳиндистонда Барейли деб аталган шаҳарчадан чиққан Аъло Ҳазрат Аҳмад Ризохон (р.ҳ.) томонидан бошлаб берилган. У исломнинг баракали ижодкорларидан бири ҳисобланади. Айтишларича, Аҳмад Ризохон (р.ҳ.) 1000 га яқин асарлар ёзиб, мерос қолдирган.</p>
<p id="i">Ҳинд-Синд диёри уламоларининг таржимаи ҳолига бағишланган 8 жилдлик йирик ҳажмли “Нузҳат ал-хавотир” асарида айтилишича, Аҳмад Ризохон (р.ҳ.) “охирги асрларда Ҳинд диёрларида кофирга чиқариш ва фирқаланиш байроғини кўтарган ва манманлик йўлини тутган кимсадир” (<span id="manba">Абдулҳай ал-Ҳасаний. Нузҳат ал-хавотир.8-жилд. – Байрут: Дори Ибн Ҳазм, 1999. – Б. 1181</span>). </p>
<p id="i">Ҳақиқатдан ҳам, Аҳмад Ризохон (р.ҳ.) фаолиятини кузатар эканмиз, умр бўйи бировларнинг такфирига фатво беришдан чарчамаган, юзлаб асарларида бировларнинг куфрига ҳукм чиқарган, муайян олимларнинг хатосини кавлаштириб, уларнинг ва хатоларининг изидан қолмаган олимлардан бири эканига гувоҳ бўламиз.</p>
<p id="i">Ҳижрий 1311 йил (1893 мелодий)да Конифур шаҳрида “Файзи-омм” мадрасасида катта йиғин ташкил қилинади. Ҳинд-Синд диёрининг таниқли ва бошкўтарган олимлардан кўпчилиги ҳозир бўладилар. Бу “Надват ал-уламо” ташкилоти муассислигида ташкил қилинган анжуман бўлиб, унинг энг катта мақсади мусулмонларнинг тавҳидига, ҳар хил тоифадаги уламолар орасини тўғрилашга, диний таълим ислоҳига қаратилган эди. “Надват ал-уламо” ташкилоти Ҳинд уламолари томонидан исломий мадрасалар очиш, уларнинг фаолиятларини йўлга қўйиш, исломий китоблар нашрига эътибор қаратиш, диний таълим тизимида замонга мос ислоҳотлар ўтказиш, Ҳинд диёридаги уламоларнинг бошини қовуштириш, ихтилофларга барҳам бериш, олимларнинг иттифоғига эришиш, эътиқоди, ирқи ва мазҳаби, ижтимоий келиб-чиқишидан қатъи назар ҳар хил одамларнинг саволларига фатво тарзида жавоблар бериш мақсадида ташкил қилинган бўлиб, 1893 йилдан бери ҳозиргача фаолият олиб бормоқда.</p>
<p id="i">Аҳмад Ризохон (р.ҳ.) ҳам ўша мажлисда ҳозир бўлган. Бироқ, анжуманни ташлаб чиқиб кетган ва ушбу жамиятга “уруш” очишга қарор қилган. Шу сабабли, “ат-Туҳфат ал-ҳанафия ли-муоразати “Надват ал-уламо” (“Надват ал-уламо”га қарши ҳанафийлик туҳфаси”) номи билан фатво чиқарган. Ушбу мажлисда қатнашган уламоларга қарши 100 га яқин рисола ва китоблар ёзган. Анжуман қатнашчиларининг такфири борасида Ҳиндистоннинг турли томонларидаги уламоларнинг фатволарини ва фикрларини йиғиб чиққан. Уларни “Илжому алсина ли-аҳл ал-фитна” (“Фитна аҳлини тилларини жиловлаш”) номли китобида тўплаб эълон қилган. Бу билан ҳам қониқмасдан, 1900 йилда “Фатовий ал-Ҳарамайн би-ражфи Надват ал-майн” (“Ёлғончи Надвани қалтиратадиган Икки Ҳарам фатволари”) деб номлаган тўплам тузган. Мазкур “Фатовий ал-Ҳарамайн” асарида у “Надват ал-уламо” мажлиси ва ташкилотини мутлақо қоралаган ҳолда 28 та саволга жавоб бериб, бу борада Икки Ҳарам (Макка-Мадина)нинг ўнга яқин уламолари билан мактуб алмашиб, уларнинг ҳам тасдиқларини олиб, тўпланган маълумотларни бир мажмуа остида нашр қилдирган. Аҳмад Ризохон (р.ҳ.), айниқса, “Надват ал-уламо”нинг мажлисларида Ҳинд уламолари ораларида шиалар, ваҳҳобийлар, ҳар хил бидъатчилар бор деган айбни қўяди ва ушбу ташкилотнинг уламоларнинг бошини қовуштириш, ихтилофларга барҳам бериш, олимларнинг иттифоғига эришиш мақсадига умуман қарши чиқади. Ғайридинлар, бидъатчилар, шиалар билан мутлақо муросасиз бўлган Аҳмад Ризохон (р.ҳ.) мажлис иштирокчиларининг барчасини мулҳид ва зиндиқликда айблайди  (<span id="manba">Аъло Ҳазрат Аҳмад Ризохон Барилвий. Фатовий ал-Ҳарамайн. – Истанбул: Мактаба Ҳақиқат, 2014. – Б. 3-66</span>).</p>
<p id="i">Аҳмад Ризохон (р.ҳ.) гўё мотуридийлик эътиқоди ва ҳанафийлик мазҳабининг ҳимоячиси сифатида Фазл ар-Расул ал-Қодирий ал-Бадоюний (р.ҳ.) қаламига мансуб, аслида “ал-Мўътақад ал-мунтақад” дейилган, бироқ, “Танқият ал-имон мин ақоиди мубтадиъат аз-замон” (“Замонанинг бидъатчиларидан имонни поклаш”) номи остида нашр қилинган асарга шарҳ битади. Ушбу шарҳ “ал-Мустанад ал-мўътамад бино нажот ал-абад” (“Абадий нажотнинг биноси бўлмиш ишончли суянчиқ”) деб номланган. Аҳмад Ризохон (р.ҳ.) мазкур “ал-Мустанад ал-мўътамад”да ўз даврининг таниқли олимларини, аниқроғи, Девбанд уламоларини номма-ном санаб, кофирга чиқарган  (<span id="manba">Фазл ар-Расул ал-Қодирий ва Аҳмад Ризохон. Танқият ал-имон. – Қоҳира, 2008. – Б. 252-261</span>).</p>
<p id="i">Аҳмад Ризохон (р.ҳ.) мазкур асарида ўз даврининг адашган тоифаларини бир қанча қисмга бўлиб тасвирлайди. Шулар қаторида қодиёний (бобий)лар ва шиаларни санаб бўлиб, кейингиларини ваҳҳобийларнинг гумашталари деб ҳукм чиқаради. Улар “имсолия- хавотимия” деган тоифа ўз навбатида Амир Ҳасан Саҳсавоний (р.ҳ.) ва Амир Аҳмад Саҳсавоний (р.ҳ.)га нисбатан “амирия”, Назир Ҳусайн Деҳлавий (р.ҳ.)га нисбатан “назирия”, Қосим ан-Нонутавий (р.ҳ.)га нисбатан “қосимия” деб номлаб чиқади.</p>
<p id="i">Кейинги тоифани “ваҳҳобия-каззобия”лар деб туриб, Рашид Аҳмад Гангуҳий (р.ҳ.)ни уларнинг раҳбари сифатида кўрсатади. Аҳмад Ризохон (р.ҳ.) унга “Аллоҳ таоло кизб (ёлғон) ишлатиши мумкин”, деб айтган, деган айб қўйган ва бу борада алоҳида “Субҳон ас-суббуҳ ъан айби кизбин мақбуҳ” (“Қабоҳатли ёлғон айбидан Пок Зот”) номли рисола ёзган. Рашид Аҳмад Гангуҳий (р.ҳ.) бу борада “ал-Фатово ар-рашидия” асарининг “Китоб ал-ақоид” қисмида “Кизбнинг имкони масаласи” мавзусида сўз юритган бўлган. Бу билан ҳам тўхтамасдан Аҳмад Ризохон (р.ҳ.) ўз муҳрини қўйиб, унинг кофирлиги ҳақида алоҳида фатво ёзиб одамлар орасида тарқатган.</p>
<p id="i">Кейинги тоифани Аҳмад Ризохон (р.ҳ.) “ваҳҳобия-шайтония” деб атайди. Халил Аҳмад ас-Саҳоранфурий (р.ҳ.) қаламига мансуб “ал-Бароҳин ал-қотиъа”да ғайб масаласи кўтарилган. Мазкур асарга Рашид Аҳмад Гангуҳий (р.ҳ.) тақриз битган. Уни ёмон кўриб қолган Аҳмад Ризохон (р.ҳ.) мазкур асарни Рашид Аҳмад Гангуҳий (р.ҳ.)нинг ўзи ёзган, деб ҳам айблайди. Мана шу тоифага Ашраф Али ат-Таҳонавий (р.ҳ.)ни киритади. Ашраф Али ат-Таҳонавий (р.ҳ.) Расулуллоҳ (с.а.в.) ғайбни билиш-билмасликлари ҳақида “Ҳифз ал-имон” номли кичик ҳажмли рисола битган эди. У борйўғи 5 бетдан ҳам ошмайдиган кичик мақолача шаклида бўлиб, шунинг ўзида учта масала жуда мухтасар ҳолда кўриб чиқилган. Бу ҳам бўлса, қабрларга таъзим қилиш, қабрларни тавоф қилиш ва Пайғамбаримиз (с.а.в.)га мутлақ ғайбни билишни нисбат қилиш масалаларидир. Расулуллоҳ (с.а.в.) ва жами авлиёларнинг ғайб илмини билишлари ҳақидаги ақидага қаттиқ ёпишиб олган Аҳмад Ризохон (р.ҳ.) мазкур мўъжаз асарни унинг муаллифини кофирга чиқаришга асос қилиб олади.</p>
<p id="i">Аҳмад Ризохон (р.ҳ.) учун бу ишнинг бошланиши эди. У бунга қаноат қилмасдан, бу билан ҳам чекланмасдан ҳажга борганида, ўша муқаддас маконларда туриб, Девбанд уламоларини бирма-бир кофирга чиқарувчи бир эмас, бир нечта фатво тариқасидаги асарлар битади. Шулардан энг машҳури “Ҳусом ал-ҳарамайн ъала манхар ал-куфр ва-л-майн” (“Ёлғон ва куфр аҳлининг томоғига Икки Ҳарам қиличи”) номи билан нашр қилинган.</p>
<p id="i">Аъло Ҳазрат Аҳмад Ризохон (р.ҳ.) 1324/1906 йили ёзилган “Ҳусом ал-ҳарамайн ъала манхар ал-куфр ва-л-майн” асари муқаддимасидаёқ Рашид Аҳмад Гангуҳий (р.ҳ.), Халил Аҳмад Саҳоранфурий (р.ҳ.), Ашраф Али ат-Таҳонавий (р.ҳ.) кабиларни номма-ном санаб ўтиб: “Булар ўз гаплари билан диний заруратларни инкор қилувчи эмасмилар?! Улар муртад кофир бўладилар. Мусулмонларга заруриёти динни инкор қилган бошқалар каби уларни ҳам кофир дейиш фарз бўлмайдими? Улар ҳақида ишончли уламолар: “Кимки уларнинг куфри ва азоби (дўзахийлиги)да шак қилса, муҳаққақ кофир бўлади!”, деганлар. Шундай экан, кимки улар ҳақида шубҳа қилса ёки уларнинг куфрида ўйланиб қолса ёки уларни таҳқир қилишдан қайтарса ёки таҳқирлашни оғир иш деб ҳисобласа, унинг шариатдаги ҳукми нима?!” деб хитоб қилади (<span id="manba">Аҳмад Ризохон. Ҳусом ал-ҳарамайн. – Лоҳур: Муассаса Ризо, 2006. 51-52</span>).</p>
<p id="i">Шу жойда қизиқ бир ҳолатга тўхтамай илож йўқ. Аҳмад Ризохон (р.ҳ.) “ал-Мустанад ал-мўътамад” асарида юқорида номлари саналган ҳинд олимларини бирма-бир кофирга чиқарар экан, уларни кофир, муртад, исломдан чиққан шайтонлар деб турган ҳолда бир нарсага эътибор бермайди. У “диний заруриётларни, яъни диннинг асоси ҳисобланадиган масалаларни инкор қилган одам кофир бўлади ва бу борада унинг эҳтимоллари ва таъвиллари асло қабул қилинмайди”, деган эътиқод билан мазкур ҳинд олимларини кофирга чиқариб бўлиб, жоҳил сўфийларни айблашга ўтади. Ана шу жойда Тақийуддин Субкий (р.ҳ.), Ибн Дақиқ ал-Ийд (р.ҳ.), Имом Жазарий (р.ҳ.), Ҳофиз Заҳабий (р.ҳ.), Ибн ал-Муқиррий (р.ҳ.), Сирожиддин Булқиний (р.ҳ.), Ибн Ҳажар Асқалоний (р.ҳ.), Саъдуддин Тафтазоний (р.ҳ.), Саъдий Чалабий (р.ҳ.) ва ниҳоят Мавлоно Али ал-қори (р.ҳ.) каби ислом динининг энг-энг муҳаққиқ алломалари мутасаввиф Муҳйиддин ибн ал-Арабий (р.ҳ.) ва унинг “ваҳдат ал-вужуд” таълимотининг куфрига фатво берган бўлишларига қарамай, ёнини олиб бундай ёзади:</p>
<p id="ia">و انا و الله مؤمن بوحدة الوجود و حقيتها جلية عندى كالشمس على رابعة النهار ... نعم الوجود واحد و الموجود واحد و الكل ظلال و عكوس </p>
<p id="i">“Аллоҳга қасамки, мен “ваҳдат ал-вужуд”га имон келтирувчиман. Унинг ҳақлиги менинг олдимда худди кундуздаги қуёш каби равшандир. Ҳа, вужуд биттадир, мавжуд ҳам биттадир, барча нарса соялар ва акслардир!” (<span id="manba">(“Танқият ал-имон мин ақоид мубтадиъат аз-замон” тўплами. – Қоҳира, 2008. – Б. 277</span>)</p>
<p id="i">Агар Аҳмад Ризохон (р.ҳ.) исломнинг муҳаққиқ алломаларига қўшилмасдан, Ибн ал-Арабий (р.ҳ) ва унинг “ваҳдат ал-вужуд” таълимотининг ёнини олгандек, уни таъвил қилиб, унинг эҳтимолларига қўшилганидек, ҳинд уламоларининг ҳам гапларини салгина бўлса-да, таъвил қилганида, эҳтимолларга йўйганида, уларни асло бунчалик кофирга ҳукм қилиб умрини ўтказмаган бўларди! Чунки, ана ўша муҳаққиқ олимлар ҳам Ибн ал-Арабий (р.ҳ.)га “заруриёти диния”ни инкор қилувчи, деган айбни қўйган эдилар (биз бу ҳақида алоҳида мақолада сўз юритганмиз). </p>
<p id="i">Аҳмад Ризохон (р.ҳ.) “ал-Мустанад ал-мўътамад” асарини ёза туриб, мазкур Девбанд уламоларини кофирга чиқарганидан сўнг, аслида, уларнинг урду тилидаги асарларидан юлиб олинган парчаларга асосланиб, ҳукм чиқарганидан кейин, урду тилини билмайдиган араб, туркий ва бошқа миллатга мансуб 34 нафар олимдан мазкур асарига тақриз ёздириб олади ҳамда ўзининг “Ҳусом ал-ҳарамайн” асарига киритади. Улар ўз тақризларининг барчасида “Мазкур Аҳмад Ризохон (р.ҳ.) айтишича ва унинг бизга тақдим қилган маълумотларига кўра”, деган мазмунни қайд қилиб ўтганлар. Яъни, улар Аҳмад Ризохон (р.ҳ.)га ишониб, асарда келтирилган маълумотларни ҳақиқат деб фаҳмлаб, ижобий тақриз – унинг гапларини тасдиқлаб ёзиб берадилар. Аслида, айтганимиздек, ушбу уламоларнинг бирортаси урду тилини билмасдан, кофирга чиқарилаётган олимларнинг асарларини бирма-бир кўздан кечирмасдан, мазкур олимларни олдиларига чақириб шубҳаларни бартараф қилмасдан туриб, Аҳмад Ризохон (р.ҳ.)нинг “такфир” фитнаси домига илиниб қолганлар эди.</p>
<p id="i">Аҳмад Ризохон (р.ҳ.) ўзининг: “Ким буларнинг кофирлигига шубҳа қилса, у ҳам кофир бўлади” деган қоидасига асосланиб, ким ушбу китобларига қарши чиққан ёки мазкур уламоларни кофир демаган, уларнинг “куфри”га ишонмаган, иккиланганларнинг ҳаммасини ҳам қўрқмасдан кофирга чиқараверган. Жумладан, Қиёмиддин Абдулборий ал-Лакнавий (р.ҳ.)ни ҳам унинг сўзларига ва ҳукмига иккилангани боис кофирга чиқарган. Ҳолбуки, бу зот ўз юртида мадрасалар очган, кейинчалик Икки Ҳарам (Макка-Мадина) ҳудудида яшаб қолган ва умр бўйи ваҳҳобийларга – “Каъба ходимлари”, “Икки ҳарам ходимлари” номли жамоа тузиб, ваҳҳобийларга қарши курашган, ҳанафийларнинг улуғ мужтаҳидларидан Имом Муҳаммад аш-Шайбоний (р.ҳ.)нинг “Китоб ал-Асор”ига, шунингдек, “ал-Фароиз ас-Сирожия”га шарҳ битган, сўнгра, энг қизиғи, Аҳмад Ризохон (р.ҳ.) билан ҳаммаслак бўлган ўз даврининг таниқли олимларидан бири ҳисобланади. Афсуски, Аҳмад Ризохон (р.ҳ.) “такфир”дек балога гирифтор бўлган ислом олимларидан бири эди! Шунинг учун у ўз ҳаммаслагининг ҳам куфрига бемалол фатво бераверган.</p>
<p id="i">Аҳмад Ризохон (р.ҳ.) юқорида номи зикр қилинган “Ҳусом ал-ҳарамайн”га 34 нафар Икки Ҳарам олимларининг тақризларини илова қилган ҳолда нашр қилдириб, кўп нусхада Ҳинд диёрига тарқатади ва “такфир” балосига одамларнинг эътиборини қаратишга ҳаракат қилади. Воқеанинг бундай тус олганини билиб, Икки Ҳарам олимларидан бир нечтаси Девбанд уламоларига мавзу бўйича роппа-роса 26 та савол мактуби йўллайдилар. Савол мактуби: “Эй, мукаррам олимлар ва буюк билимдон зотлар! Бир қанча одамлар сизларнинг карамли тарафларингизга ваҳҳобийларнинг эътиқодларини нисбат қилдилар. Бизга тил бошқача бўлгани боис маънолари тушунарсиз рисолалар ва варақларни кўндаланг қўйдилар. Бизларга ҳолатнинг ҳақиқати ва гапнинг мақсадини билдиришларингизни сўраймиз. Биз сизлардан аҳли сунна ва жамоанинг ваҳҳобийлар зиддига қаратилган таниқли ишларидан савол йўлламоқдамиз”, деб бошланган (<span id="manba">Ақоиду уламои Девбанд. Карочи: Дор ал-ишоат, (йили кўрсатилмаган). – Б 212</span>)</p>
<p id="i">Мазкур саволларга “Сунани Абу Довуд”га ҳанафийликка асосланган “Базл ал-мажҳуд” номли машҳур шарҳ битган Халил Аҳмад Саҳоранфурий (р.ҳ.) араб тилида батафсил жавоб ёзади. Бу жавоблар Девбанд уламоларининг аҳли сунна ва жамоанинг анъанавий эътиқодларига тўла мос келар эди! Ушбу 1325 йил 18 шаввол (1907 йил 24 ноябрь) санаси қўйилган жавобномага ўз навбатида Девбанд уламоларидан роппа-роса 23 нафари “Бу биз Девбанд уламоларининг эътиқоди ва якдилликдаги жавобларидир!”, дея қўл қўйганлар. Улар орасида Ҳинд Шайхи Маҳмуд Ҳасан (р.ҳ.), “Дор ул-улуми Девбанд”нинг муфтийси Мавлоно Азиз ар-Раҳмон (р.ҳ.), Ҳаким ул-умма Ашраф Али ат-Таҳонавий (р.ҳ.), Рашид Аҳмад Гангуҳий (р.ҳ.)нинг халифаси Шоҳ Абдурраҳим (р.ҳ.) ва унинг ўғли Муҳаммад Масъуд Аҳмад (р.ҳ.), Муҳаммад Исҳоқ Деҳлавий (р.ҳ.), Ҳинд диёрининг муфтийси Мавлоно Кифоятуллоҳ (р.ҳ.) кабилар бор эди.</p>
<p id="i">Аҳмад Ризохон (р.ҳ.) ўзининг “Ҳусом ал-ҳарамайн”ини араб олимларига кўрсатиб, тасдиқлатиб олганидек, Девбанд уламолари ҳам араб ва бошқа юрт олимларига ўзларининг жавоблари – эътиқодлари баёнини бирма-бир кўрсатишга мажбур бўладилар. Натижада, Икки Ҳарам уламоларидан 30 нафар ва Шом ҳудуди уламоларидан 15 нафар, жами 45 нафар олим мазкур жавобларни бирма-бир кўздан кечириб, “Ушбу жавобларга кўра, Девбанд уламоларининг эътиқодлари аҳли сунна ва жамоанинг эътиқодларига мутлақо мос келади”, деган маънода тақриз ва тасдиқнома ёзиб берадилар (<span id="manba">Ақоиду уламои Девбанд. Карочи: Дор ал-ишоат, (йили кўрсатилмаган). – Б 70-72 ва 288-326</span>)</p>
<p id="i">Мазкур савол-жавоблар, тасдиқ ва тақризлар “Ақоиду уламои Девбанд” (“Девбанд олимларининг ақидалари”), “ал-Муҳаннад ъала ал-Муфаннад” (“Рад қилинган”га қарши қичқириқ”), “Ақоиду уламои аҳли суннат” (“Суннат аҳли олимларининг ақидалари”) номлари остида бир неча марта нашр қилинган. </p>
<p id="i">Бундан ташқари, минг афсуски, икки тараф – девбандий ва барилавийлар ўзларининг гаплари ва ақидалари тўғри эканлигига оид юзлаб асарлар ёзиб ташлаганлар, ҳозиргача қанча-қанча асарлар битилди ва қанча-қанча асаблар кетди...</p>
<p id="i">Энди, нима бўлди?! Аҳмад Ризохон (р.ҳ.) “Девбанд уламолари кофир, кимки уларни кофир демаса ёки бунга шубҳа қилса, у ҳам кофир!”, деган маънодаги гапи нима бўлди?! Шунча олимлар, Девбанд уламолари ва уларнинг эътиқодларини аҳли сунна ва жамоага мос дея тасдиқлаб берганларга ишонамизми ёки асарларидаги узуқ-юлуқ парчалар асосида уларнинг барчасининг такфирини эълон қилган Аҳмад Ризохон (р.ҳ.)га ва ўзлари тушунмаган матнларга асосланиб ва шу матнларни ёзганлар билан гаплашиб кўрмасдан Аҳмад Ризохон (р.ҳ.)нинг гапларини тасдиқлаб берган, “такфир” фитнасига алданиб қолганларгами?! Бечора, авом халқ нима қилсин?! Катта-катта олимлар ҳам тушунмаган матнлар ва ақидаларга авом халқ қандай тушунсин?! Мана “такфир” оқибати! Таассуфлар бўлсинки, орадан юз йил ҳам ўтибдики, ана ўша машъум “такфир” сабабли девбандий ва барилавийлар ҳозиргача бир-бирлари билан душмандирлар.</p>
<p id="i">Энди, яна бир савол. Аъло Ҳазрат Аҳмад Ризохон (р.ҳ.) тарафдорлари ва унга ўта даражада ихлос қўйганлар бизнинг Ўрта Осиё халқлари орасида пайдо бўлиб қолса нима бўлади? Улар ҳам ўз бошлиқлари каби йўл тутиб, минтақамизда ва бутун дунёда донг таратган ва таратмаган, биз қадрлаган ва қадрламаган, биз билган ва билмаган олимларимиз, шайхларимиз, домлаларимиз, муллаларимиз ва оддий аҳли илмларимизни кофирга, бидъатчига, ақидаси бузуқ ифлосга чиқарсалар, гап-сўз қилсалар, ёмонотлиқ десалар, бу борада фатволар ёзиб тарқатсалар нима бўлади?! Аллоҳ мана шундан асрасин!</p>
</body>
</html>