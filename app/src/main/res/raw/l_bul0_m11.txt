<p id="title">VAHHOBIY (SALAFIY)LARNING O`ZARO ZIDDIYATLARI - 5</p>
<p id="i"><strong><em>Namozda qo`lni ko`krakka qo`yib turish – ayollar va xunasalarga xosdir</em></strong></p>
<p id="i"><strong><em>Bismillahir rohmanir rohiym</em></strong></p>
<p id="i">Ahli sunna val jamoaning 4 mazhabida namozda erkak kishilarning qo`llarini bog`lash holati quyidagicha belgilangan:</p>
<p id="i">1) Hanafiylar – qo`lni kindikdan pastda ushlash.</p>
<p id="i">2) Shofe`iylar – qo`lni kindikni ustida ushlash.</p>
<p id="i">3) Molikiylar – qo`lni ikki yonga tushurib turish.</p>
<p id="i">4) Hanbaliylar – qo`lni kindikdan pastda ushlash.</p>
<p id="i">Yaqin o`tmishda paydo bo`lgan, hammamizga ma`lum bo`lgan bemazhab salafiy (vahhobiy)lar esa, yuqoridagi 4 fiqhiy mazhabga xilof qilgan holda, namozda qo`llarini ko`krakka qo`yib turishni, o`zlarini boshqa musulmonlarda ajratib turuvchi eng katta zohiriy belgilaridan biri qilib olganlar va Islomga qarshi bo`lgan o`z fitnalarida bundan foydalanadilar.</p>
<p id="i">Lekin, eng ajablanarlisi, bularning ko`plari o`zini hanbaliy mazhabiga ergashishini iddao qiladilar. Ularning ishlarini ko`rgan avvom xalqda esa, namozda hanbaliylar qo`lni ko`krakda ushlaydilar degan fikr shakllanib qolgan. Aslidachi?</p>
<p id="i">Hanbaliy mazhabining mujtahid ulamolaridan bo`lgan ibn Qudoma Maqdisiy (h. 541-620/m.1146-1223) rahimahulloh aytadilar:</p>
<p id="i">“Qo`lni kindikning ostiga qo`yilishi haqidagi hadisni Aliy, Abu Hurayra, Abu Mijlis, Ibrohim Nahaiy, Sufyon Savriy, Ishoq ibn Rahovayh (roziyallohu anhum) rivoyat qilganlar. Aliy roziyallohu anhu: “O`ng qo`lni chap qo`l ustiga, kindikning ostiga qo`yish sunnatdir”, deganlar. Ushbu hadisni Imom Ahmad ibn Hanbal va Abu Dovud rivoyat qilganlar va bu yerda sunnat deyilganda, Rasululloh sollallohu alayhi va sallamning sunnatlari nazarda tutilgandir”.  (<span id="manba">Ibn Qudoma Maqdisiy, “Al-Mug`niy”, 1-j., 472-b.</span>).</p>
<p id="i">Hanbaliy mazhabining mashhur faqihlaridan bo`lgan Imom Hajoviy Hanbaliy (x. 968 y. v.e.) rahimahulloh «Zad al-Mustakni» kitoblarida aytadilar:</p>
<p id="i">"U o`ng qo`lini chap qo`li ustiga, kindik ostiga qo`yadi".</p>
<p id="i">Ushbu qoidaga ko`ra, hozirgi kunda ham Saudiya arabistonining masjidlarida, rasmiy ravishda fiqhda hanbaliy mazhabida namoz o`qiladi (aqiydada avvalgi hanbaliylarga xilof qilib, rasmiy doiralari mushabbiha-mujassima aqiydasini targ`ib qilsalarda).</p>
<p id="i">Quyidagi rasmda, yaqinda vafot etgan Saudiya qirolining janoza namoziga e`tibor bering. Janoza namoziga hozirda Saudiyaning muftiysi bo`lgan Abdul-Aziz Oli Shayx imomlik qilmoqda. (Rasululloh sollallohu alayhi va sallamning ahli oilalarini barcha musulmonlar e`zozlaganiga muqobil ravishda, vahhobiylar ham o`zlarining yetakchilari Ibn Abdul Vahhobning avlodlarini “Oli-Shayx” deb alohida e`zozlab ulug`laydilar va Saudiyadagi din ishlarini shu oila vakillari boshqaradi).</p>
<p id="i">Ko`rib turganingizdek, barcha kishilar namozda qo`lini kindigidan pastda ushlab turibdi. Birorta ham qo`lini ko`kragiga qo`yib turgan odam yo`q.</p>
<p id="i">Namozda qo`lini ko`kragiga qo`yib turishni esa, bemazhab “salafiylik” fitnasining otasi bo`lgan Alboniy ismli odam va uning mazhabiga ergashgan alboniychilar bid`at qilib to`qib chiqargan bo`lib, ko`rib turganingizdek, bu ishda ular hatto Saudiyalik vahhobiylarga ham xilof qilganlar. (Alboniy tomonidan boshqa yurtlardagi musulmonlar orasida fitna urug`ini sochish barobarida, vahhobiylarni ichida ham juda ko`p masalalarda xiloflar chiqarib fitna qilganligi, jumladan ayollarni niqob taqib yurishiga qarshi kitob chiqargani uchun Saudiyadan surgun qilingan).</p>
<p id="i">Biroq bizning yurtdan chiqqan hozirgi vahhobiylar – o`tgan davrlarda saudiyalik vahhobiylar va Alboniyning o`rtasida qanchalik katta ixtilof va ziddiyatlar bo`lganligini bilmaydilar ham. Bilganlari ham, buni o`zlarining izdoshlaridan berkitadilar.</p>
<p id="i">Aslida, namozda qo`lini ko`kragiga kimlar qo`yib turishi haqida Ahli sunnada qabul qilingan hukmga kelsak – bu haqda hanafiy mazhabidagi mo`tabar fatvo kitoblarda quyidagilar kelgandir va boshqa mazhablar ham bunda xilof emaslar:</p>
<p id="i">"Durr al-muxtor"da (1/508): “ayol va xunasa kimsa qo`llarni ko`krak ostiga qo`yadi”, deb keladi. "Radd al-muhtor"da esa: “Bu "al-Munya"ning ayrim nusxalarida uchraydi va ba`zilarida esa "siynalari ustiga", deyiladi. "al-Hilya"da aytiladi: “Jumhur aytganidek, "ko`kraklari ustiga", deyish afzaroqdir, "siynalari ustiga" emas, hatto ikkala qo`lning bilaklari ko`krak ustida siynalar ustida tursa ham, ammo bu o`rgatish maqsadida aytilmagan”.</p>
</body>
</html>