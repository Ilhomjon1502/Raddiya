<p id="title">IROQ VA ShOM ISLOM DAVLATI: XUSUSIYATLAR VA MAQSADLAR</p>
<p id="i"><strong><em>Bismillahir rohmanir rohiym</em></strong></p>
<p id="i">Allohga hamdlar, Allohning Rasuliga, u kishining oli ashoblariga hamda u kishini do`st tutganlarga salotu salomlar bo`lsin! Ammo ba`d:</p>
<p id="i">Shu narsa ayonki, Iroq va Shom islom davlati (bundan keyin IShID) “jangari salafiylik”ning davomidir. U al–Qoida tashkilotidan oqib chiqqan, Alohning yo`lidagi urush va Allohning shariatini barpo qilish yo`lidagi harakat deb qilgan da`volari uchun har xil mamlakatlar va turli diyorlardan kelgan ko`plab guruhlar unga kelib qo`shilgandir.</p>
<p id="i"><strong>Xususiyatlar</strong></p>
<p id="i">Ushbu guruh (IShID) ni ajratib turadigan eng muhim narsalar, ehtimol, quyidagilardir:</p>
<p id="i"><strong>Birinchidan:</strong> kuch ishlatish, o`ldirish va jang qilishga bo`lgan ochiq moyillik, e`tiqod va fikrni tiqishtirish uchun qurolni vosita qilib olishlik. Shuning uchun ham IShIDning nomi urush, shiy`alarni o`ldirish, Bag`dodiyga bay`at qilishdan bosh tortguvchilar va murtadlar deb hisob qilganlari sababli o`zlaridan oldin Iroq va Suriya erlariga kirib borgan boshqa jihodchi guruhlarni yo`q qilish bilan bog`liqdir. Shuningdek ular nasroniylarni, o`z erlarida bo`lsalar ham, dushmanlik qilmayotgan va urushmayotgan bo`lsalar ham, Islomga kirishga va bay`at qilishga majburlash maqsadida o`ldirdilar. Ana shularning barchasidan ayon bo`lib turgan unsur – qilichdir. Shuning uchun hammaning – urushayotganlaru urushmayotganlarning, ulamolaru matbuot xodimlarining, kattalaru kichiklarning, sunniylaru shiy`alarning, musulmonlaru boshqalarning boshi ustida unga erk berganlar. Shunisi qiziqki, ularning changallari va urushlaridan Suriya davlatidan tashqari hech kim najot topmayotganligi ko`plab savollarni paydo qiladi.</p>
<p id="i">Bu jamoa rasululloh sollallohu alayhi vasallamdan sahih bo`lmagan hadis: – “Men Qiyomatning oldidan qilich bilan yuborildim”ni qanchalik xujjat qilib keltirmasin Alloh taoloning: <strong>“Batahqiq, Biz sizni olamlarga faqatgina rahmat qilib yuborganmiz”</strong> so`ziga, <strong>“Darhaqiqat, Biz Payg`ambarlarimizni ravshan(narsa)lar ila yubordik va ular ila kitob, hamda odamlar adolatda turishlari uchun mezon tushirdik. Va temirni tushirdik - unda katta kuch-quvvat va odamlar uchun manfaatlar bor. Alloh kim O`ziga va Payg`ambarlariga g`oyibona yordam berayotganini bilishi uchun. Albatta, Alloh kuchli va azizdir.”</strong> so`ziga bee`tibor bo`ldilar.</p>
<p id="i">Asl masdar – bu, Kitobdir. U ravshan(narsa)lardir. Undan boshqa narsalar haddan oshguvchilar va zolimlarga tobedir. Agar ish qilichning ishi bo`lganida edi Payg`ambar sollallohu alayhi vasallam qurol – yarog` va asbob – anjom bilan tish tirnog`igacha qurollangan harbiy qo`mondon qilib yuborilgan bo`lar, u zotga berilgan mo`jiza ochiq – oydin oyatlar va qat`iy xujjatlar o`rniga keskir qilich bo`lgan bo`lar edi.</p>
<p id="i"><strong>Ikkinchidan:</strong> kufrni urushish va o`ldirishlikning illati deb hisob qilish. Bu Kitob va Sunnatda kelgan ko`plab shar`iy matnlarda kelganidek urushish va o`ldirishlikning illati dushmanlik va zulm ekaniga xilofdir. Alloh taoloning ushbu so`zi shular jumlasidandir: <strong>“Va sizlarga qarshi urushayotganlar bilan Allohning yo`lida urush qiling va haddan oshmangiz. Albatta, Alloh haddan oshguvchilarni sevmaydi”</strong>. Ammo urush qilinadigan kofirlar va ulardan boshqalarning tabiatini belgilab beradigan shar`iy iboralarni o`sha narsani (urushishni) odamlarning jonlariga, dinlari va mollariga tajovuz qilishlik bilan qayd etib qo`yadigan shar`iy iboralar bilan e`tiborga olinadi. Shulardan yana biri ushbu sahih hadisdir: “Men, Allohdan o`zga iloh yo`q va Muhammad Allohning rasulidir deb guvohlik bermagunlaricha, namozni ado qilmagunlaricha va zakotni bermagunlaricha odamlar bilan urush qilishga buyurildim. Bas, agar shuni qilsalar, mendan qonlari-yu mollarini saqlagan bo`ladilar. Biroq, Islomning haqqi bundan mustasnodir. Ularning hisoblari Allohga havola.” Bu yerdagi “odamlar” xoslash iroda qilingan umumiydir. Demak hadisda kelgan odamlardan murod, turli xildagi ko`plab nasslarni ishga solgan holda, mushriklar, xoin yahudiylar, mo`minlarga qarshi urushadigan va ularga tajovuz qiladigan haddlaridan oshguvchilardir.</p>
<p id="i">Musulmonlar bilan g`ayridinlarning o`rtalaridagi aloqadagi asos ba`zi ongsizlar o`ylaganlaridek urush va jang qilishlik emasdir. Shubhasiz, u Allohga, yaxshilikka va adolatga da`vat qilishdir. Bunga Alloh taoloning ushbu so`zi misol bo`ladi: <strong>“Sen: «Bu haq Robbingiz tomonidandir. Bas, kim xohlasa, iymon keltirsin, kim xohlasa, kufr keltirsin», degin. Albatta, Biz zolimlarga devorlari ularni o`rab oladigan olovni tayyorlab qo`yganmiz. Agar yordam so`rasalar, eritilgan ma`dan kabi yuzlarni qo`g`iruvchi suv bilan «yordam» berilur. Naqadar yomon sharob va naqadar yomon joy!” “Alloh sizlarni diniy urush qilmagan va diyorlaringizdan chiqarmaganlarga yaxshilik va adolatli muomala qilishdan sizlarni qaytarmas. Albatta, Alloh adolat qiluvchilarni yaxshi ko`radir.”</strong></p>
<p id="i">Ibn Jarir Tabariy – rahimahulloh – bu oyatning tafsirida shunday degan: “U mansuxdir, degan kishilarning gaplarida hech bir ma`no yo`qdir. Chunki, mo`minning o`zi bilan ahli harbdan bo`lganlarning o`rtalarida nasab jihatidan yaqinlik bor bo`lganga yoki o`rtalarida qarindoshchilik yo`q bo`lgan kishilarga yaxshilik qilishi harom qilinmagan va qaytarilmagan. Bu agar uning bu ishida unga yoki ahli harbga ahli islomning ayblarini ko`rsatishlik bo`lmasa yoki ularni qurol yo ot – ulov bilan quvvatlashlik bo`lmasa.” Ibn Oshur “at – Tahrir vat – Tanvir”da shunday degan:</p>
<p id="i">“Alloh dillarida musulmonlarga nisbatan adovat bo`lmagan, dinlari islom dini bilan qattiq nomuvofiq bo`lgan mushrik qavmlarni istisno qilgandir.”</p>
<p id="i"><strong>Uchinchidan:</strong> ra`yni muqaddaslashtirish, uning uchun do`st tutib uning uchun dushman tutish. Bular IShID va unga o`xshaganlarning eng yorqin beliglaridandir. Shuning uchun ham kimki ularga hamfikr bo`lsa, demak u hidoyatdadir. Kimki fahmlashda ularga xilof qilsa, ularning amrlariga itoat bilan, amirlariga bay`at qilish bilan bo`yinsunmasa, demak u jamoatdan chiqqan va itoatsizlik qilgan bo`ladi. Shuning uchun ham siz ularni kofirlar bilan shiy`alarning o`rtasini ajratib o`tirmayotganlarini ko`rasiz. Manavilar bilan Falastin, Misr va boshqa diyorlarda dinning xizmatida va uni mustahkamlash yo`lida ish olib borayotgan dindor jamoalarning o`rtasini farqlatmayotganlarini ko`rasiz. Hatto eng xatarlisi shundaki, ular ayrim musulmonlarni yahudiylar va nasroniylardan ko`ra xatarliroq deb hisoblaydilar. Ular Suriyaga kirib borib, u yerdagi musulmonlarni murtadga hukm qildilar. Bag`dodiyga bay`at qilmas ekanlar ularning na tavbalarini va na zorlarini qabul etmadilar! O`z ishlarini amalga oshira olmaganlarida esa qurolni ishga soldilar va qo`llariga tushgan hammani so`yib yubordilar. Shunday qilib ular odamlarni “Laa ilaaha illallohu” deb turgan bo`lsalar ham o`ldirib yubordilar!!!</p>
<p id="i"><strong>To`rtinchidan:</strong> shuningdek ularning ajoib xususiyatlaridan yana biri ularning Islomni va Qur`onni anglashlikdagi sayozliklaridir. Bu narsa ularni ko`plab insonlarni murtadga chiqarib yuborishlariga olib keldi. Murtadlikning mohiyatiga ham, uning shartlariga ham va shunday hukmni berish huquqini beradigan jihatlariga ham qarab o`tirmadilar. Masihiy insonlarni asrlardan buyon tinchlik va xotirjamlikda yashab kelgan o`z yerlaridan ular faqat g`ayridin bo`lganlari uchungina surgun qilib yubordilar. Ana shunday sayozliklaridan yana biri o`sha insonlarning zimmalariga jizya (jon boshidan olinadigan soliq) to`lashni majbur qilishlaridir. Bunda ular jizyaning maqsadlari, shartlariga, uning tarixdagi va hozirgi mazmuniga nazar solib o`tirmadilar. Shuningdek ular ana shu atamalar (jizya, murtadlik, asirlar va boshqalar) ni Qur`oni karimda faqirlar haqida so`z borligini ko`rib, Islomning maqsadlaridan biri faqirlikka va fuqarolarni paydo qilishga chaqirishdir, deb anglagan kishilar singari buzib ko`rsatdilar!!!</p>
<p id="i">Ana shunday sayozliklaridan yana biri fiqhul avlaviyot (birlamchi masalalar fiqhi)ga rioya qilinmasligi, fiqhul muvozanot (qiyoslash orqali o`rganiladigan masalalar fiqhi)ning buzilishi va fiqhul maolot (hukm yoki taklif ortidan kelib chiqadigan asar va natijalar fiqhi) ning yo`qolishidir. Zero, ular uchun hukmlarning barchasi birgina darajadir! Dushmanlarning hammasi barobardir! Dunyoning turgan turmishi qoradan qoradir. Faqatgina ulardan bo`lgani oq! Undan ham kattarog`i bu ularning erda xalifalikni e`lon qilishlari, islomning vakili bo`lish va uning nomidan gapirish haqqini o`zlariniki qilib olishlaridir!</p>
<p id="i"><strong>Beshinchidan:</strong> bu jamoa ajralib turadigan tomonlardan yana biri ularning saflarida ishonchlilik va layoqatlilik bilan tanilgan ulamolarning yo`qligidir. Ular haqida gapirgan ahli ilmlarning barchalari ularni tanqid qilib, ularning ishlarini xatoga chiqarib va ulardan ogohlantirib gapirmoqdalar...</p>
<p id="i"><strong>Maqsadlar</strong></p>
<p id="i">Ana shu xususiyatlarga qarab IShID ning tutgan yo`li va harakatlari ortida turgan eng muhim maqsad va niyatlardan bir qatorini aytib o`tish mumkin:</p>
<p id="i"><strong>Birinchisi:</strong> Iroqdagi tarafkash shiy`alarning zulmini va Suriyadagi yovvoyi ba`schilarning zo`ravonliklarini ko`tarishga qaratilgan harakatlarga to`sqinlik qilish. Zero, ana shu IShID odamlarni o`z fikrlaridan chalg`itib yubordi, ularning ko`kraklariga qarata o`qlar uzdi. O`tda yoqish, so`yish va surgun qilish bilan odamlarga azob berdi. Xuddiki ular o`sha odamlar va qarshilik qilguvchi kuchlarni og`ushiga olganlari uchun bu odamlarga jazo berayotgandekdirlar.</p>
<p id="i"><strong>Ikkinchisi:</strong> butun olamni Islomdan qo`rqitish. Islom va musulmonlardan og`ishgan fikrlarni qo`llash bilan islomdan ommaviy nafratni va ulkan yuz o`girishni paydo qilish. Musulmonlarni quvg`in qilish va ularning genotcidi bilan bog`liq har qanday xujumlarni qabul qilishga yo`l tayyorlab berishlik.</p>
<p id="i"><strong>Uchinchisi:</strong> barcha mamlakatlarda Allohga da`vat qilishni cheklab qo`yilishi, hamkorlik va mudofaa sohasidan da`vat ahlini chiqarib olib yuzlashtirishlarga, mahkamalarga va qamoqxonalarga tortilishlarini oqlashlik. Albatta IShID o`zining tutgan yo`li bilan aqida, ibodat va shariat yuzasidan Alloh taologa da`vat qiladigan har bir kishini yo`q qilish uchun yashil chiroqni yoqib, yo`l ochib berdi.</p>
<p id="i"><strong>To`rtinchisi:</strong> rahbarlari, olimlari va da`vatchilarini kofirga chiqarish, g`ayrat – shijoatli yoshlarini inqilobga, (o`z da`volariga ko`ra) din va "shariat" mavjud bo`lgan (xalifalik) yurtiga hijrat qilishga undash ortidan musulmon o`lkalarda xavfli fitnalarni paydo qilish.</p>
<p id="i"><strong>Beshinchisi:</strong> Iroq va Shom o`lkasidan Sunnat va sunniylarni yo`q qilish. Zero, Amerika Iroqni bosib olgani, Iroq davlatining asosiy faktorlarini barbod qilganidan beri adovatchi shiy`a militciyalari rofiziy hukumatning yordami va haspo`shlashi bilan ahli Sunnat ustidan to`liq hukmronga aylandi. Natijada ularni o`ldirdi, quvg`in qildi... Keyin agarchi nomlari boshqa – boshqa bo`lsa – da, aynan shu vazifani davom ettirishlik uchun turli mamlakatlardan manavi jangarilar (IShID) kirib keldi.</p>
<p id="i">Shunday qilib, shiy`alar jirkanch tarafkashlik adovatining undovi bilan sunniy musulmonlarni o`ldiradi. IShID esa ularni xoin va murtadlar deb hisob qilib, qatl qiladi.</p>
<p id="i">Natija bitta. U ham bo`lsa, Shom o`lkasidagi aholi tarkibini o`zgartirish, musulmonlarni yana ham parchalash, rivojlanishdan orqada qoldirish va kuchsizlantirish uchun guruhbozlik fitnasining eshiklarini ochib berish.</p>
<p id="i"><em>Laa havla valaa quvvata illaa billaahi!</em></p>
<p id="i"><strong><em>Marokashlik, olim, doktor Abdurrahmon Bukiliy</em></strong></p>
<p id="i"><strong>Alouddin Xofiy tarjimasi</strong></p>
</body>
</html>