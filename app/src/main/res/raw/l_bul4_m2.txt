<p id="title">PAYG`AMBARIMIZ ALAYHISSALOM VA AVLIYOLAR G`AYBNI BILADILARMI?</p>
<p id="i">Mavzuga kirish</p>
<p id="i">Bismillohir rahmonir rahiym.</p>
<p id="i">Bizlarga islom dinini mukammal va saodatga eltuvchi din qilib bergan Alloh taologa hamdu sanolar bo`lsin! Shar`iy-aqidaviy ahkomlarni bizga mufassal va to`la ravishda yetkazib bergan payg`ambarimiz Muhammad Mustafo sollallohu alayhi va sallamga salovot va salomlar bo`lsin! Din va shariatni o`z rasulidan olib bizlarga birma-bir, izma-iz yetkazib bergan sahobalar, tobe`inlar, tab`a tobe`inlar va ulardan keyingi ulamolarga tashakkurlar bo`lsin!</p>
<p id="i">Koinotda, dunyoi dunda sir-asror bisyor. Insonning hamma narsaga yetadigan aqli ana shu sir-asrorlar oldida ojizlik qilib qoladi. Inson ushbu sir-asrorlarni qanchalik bilishga qiziqmasin, intilmasin baribir ojizlik qilaveradi. Inson hamma narsani bilguvchi Alloh taolo anglatgan holatdagina ulardan ayrimlarini bilishi mumkin, xolos. Ana shu sir-asrorlar “g`ayb ilmi”, deb ataladi.</p>
<p id="i">Shariati islomiyada: “G`ayb ilmini faqat Alloh taolo biladi, undan o`zgalar g`aybni bilmaydilar. Kimki g`aybni bilaman, deb da`vo qilsa, islom doirasidan chiqib, kofir bo`ladi”, degan ustuvor va umumiy aqidaviy qarash mavjud! Mazkur aqida sababidan islom dinida folbinga, kohinga, arrofga va shunga o`xshash g`aybdan xabar beruvchi bashoratchilarga ishonish, ularni tasdiqlash qoralanadi.</p>
<p id="i">Biroq, islom dinida ayrim toifalar g`aybni bilishni da`vo qilib chiqqanlar. Jumladan, Janobi Payg`ambarimiz (s.a.v.) va avliyoi kiromlarning g`aybni bilishlarini aytadilar. Ular o`zlarining aqidalarini dalillash maqsadida bir qancha oyat va hadislar ham keltiradilar. XII melodiy asrda yashagan ash-Shahristoniy (r.h.) o`zining “al-Milal va-n-nihal” asarida g`aybni bilishni da`vo qiladigan ikki toifani – shialar orasidan chiqqan Abu Hoshimiylar va Bayoniylar degan firqalar haqida so`z yuritgan (<span id="manba">Muhammad ibn Abdulkarim ash-Shahristoniy. Al-Milal va-n-nihal. 1-jild. – Bayrut: Asriya, 2000. – B. 121-122</span>).</p>
<p id="i">Hozir ham shu xildagi toifalar bo`y ko`rsatib turadi, ular o`zlarini hanafiy mazhabida mahkam va moturidiy e`tiqodida mustahkam bo`lganlar, deb hisoblashlari ham mumkin. Shundan toifalardan biri XIX asr oxiri – XX asr boshlarida Hindistonda faoliyat olib borgan A`lo Hazrat Ahmad Rizoxon (r.h.) tomonidan boshlab berilgan bo`lib, uni chiqqan joyiga nisbatan “barilaviylar” deb atalib keladi. Ana o`shalar Rasuli akram (s.a.v.) va avliyolarning g`aybni bilishlarini aytib, ushbu e`tiqodni inkor qilganlarni birma-bir kofirga chiqarganlar. Mana shu e`tiqod sababidan ular mavlid o`tkazish asnosida mavlid bo`layotgan joyga Rasululloh (s.a.v.) ruhlari hozir bo`ladi va mavliddagilarni shaxsan bilib oladilar, degan yangi aqidani ham aytib keladilar. Mana shu ikkita aqidani inkor qilganlarning barchasini “vahhobiy”likka nisbat qiladilar. Aslini olganda, bu xildagi aqida ahli sunna va-l-jamoa aqoidiga zid, asl hanafiylik va moturidiylikka teskaridir! Ushbu aqidaning shakllanishi esa islomiy manbalardagi fikrlarni chuqur o`rganmaslik, oyat va hadislardagi ma`lumotlarni bir-biriga taqqoslab, tahlil qilmaslik oqibatida kelib chiqqan.</p>
<p id="i">Biz ushbu maqolamizda mazkur e`tiqod to`g`risida alohida to`xtalishni lozim topdik. Demak, g`ayb ilmi, Rasululloh (s.a.v.)ning va avliyolarning g`aybni qanchalik bilishlari, ul zoti sharifning ruhlari mavlid o`tkazilayotgan joyga hoziru nozir bo`lish-bo`lmasligi borasida to`xtalib o`tamiz. Maqolamizda asosan hanafiy mazhabidagi eng e`timodli va ishonchli manbalar hisoblangan, bizning o`lkalarda mutadovil bo`lmish asarlardan foydalanishga harakat qilamiz. </p>
<p id="i">G`ayb ilmi Allohga xosdir</p>
<p id="i">G`ayb ilmini Alloh taolodan o`zga hech kim bilmaydi. Zotan, Alloh taolo va uning ilmigina azaliy bo`lib, boshqa barcha nasalar hodis – yaratilgan va yangi paydo bo`lgandir. Hodis narsalarda esa kamchiliklar bo`laveradi. Alloh taoloning ilmi barcha narsaning, eng mayda zarralardan tortib, eng katta yaralmishlargacha, bo`lib o`tgan va endi bo`ladigan barcha-barcha hodisotlar-harakatlargacha qamrab olgandir.</p>
<p id="i">G`ayb ilmi faqat Allohga xos ekani bir qancha oyati karimalarda ta`kidlangan. Ular muhkam oyatlar bo`lib, g`aybni faqat Alloh bilishi borasida aniqdir, bu borada hech qanday ehtimollik yo`q:</p>
<p id="ia">قل لا يعلم من فى السماوات و الارض الغيب الا الله و ما يشعرون ايّان يُبعثون</p>
<p id="i"><strong>“Osmonlaru yerda Allohdan boshqa hech kim g`aybni bilmas” deb ayt. Ular qachon qayta tiriltirilishlarini ham sezmaslar”</strong> (<span id="manba">Naml, 65</span>)</p>
<p id="ia">و لله غيب السماوات و الارض و اليه يرجع الامر كله</p>
<p id="i"><strong>“Osmonlaru yerning g`aybi(ni bilmoq) Allohga xosdir. Ishning barchasi Unga qaytarilur”</strong> (<span id="manba">Hud, 123</span>)</p>
<p id="ia">قل لا أقول لكم عندى خزائن الله و لا أعلم الغيب و لا أقول لكم انّى ملك ان اتبع الا ما يوحى الى </p>
<p id="i"><strong>“Sizlarga “mening oldimda Allohning xazinalari bor” deb ham, “men g`aybni bilaman” deb ham va “albatta men farishtaman” deb ham aytmayman, degin! Agar tobe` bo`ladigan bo`lsam, faqat menga vahiy qilingan narsaga (tobe` bo`lurman)”</strong> (<span id="manba">An`om, 50</span>)</p>
<p id="ia">و عنده مفاتيح الغيب لا يعلمها الا هو</p>
<p id="i"><strong>“G`ayb ochqichlari Uning nazdidadir. Ularni faqat U (Alloh) bilur” </strong> (<span id="manba">An`om, 59</span>)</p>
<p id="i">Rasululloh (s.a.v.) oldilariga bir kishi kelib, “Qiyomat qachon?”, deb so`raganlarida, غيب و لا يعلم الغيب الا الله – “Bu g`aybdir, g`aybni esa Allohdan o`zgasi bilmaydi!” deb javob berganlar (<span id="manba">Hokim, 7/6245</span>)</p>
<p id="i">Mashhur “Jabroil hadisi”da: “Beshta narsa g`aybdandir, ularni Allohdan o`zga bilmaydi”, deyilgan. Shunda Rasululloh (s.a.v.) bunga dalil qilib, “Luqmon surasi”ning 34-oyatini tilovat qilib berganlar (<span id="manba">Buxoriy, 1/50; Muslim, 1/9; Ibn Moja, 1/64; Ibn Hibbon, 1/159; Ibn Xuzayma, 4/2244; Ahmad, 2/9497; Bazzor, 2/4025</span>)</p>
<p id="i">Boshqa o`rinda Rasululloh (s.a.v.) alohida ta`kidlab, “G`ayb kalitlari beshtadir. Ularni faqat Alloh biladi. Bachadondagi homila qanday bo`lishini Allohdan o`zga hech kim bilmaydi! Ertaga nima bo`lishini Allohdan o`zga hech kim bilmaydi! Yomg`ir qachon kelishini Allohdan o`zga hech kim bilmaydi! Biror jonni qaerda o`lishini Allohdan o`zga hech kim bilmaydi! Qiyomat qachon bo`lishini Allohdan o`zga hech kim bilmaydi!”, deb marhamat qilganlar (<span id="manba">Buxoriy, 9/7379; Nasoiy, 6/11258; Ibn Hibbon, 1/70; Ahmad, 2/4766; Tabaroniy, 1/1938; Abu Ya`lo, 9/5456</span>)</p>
<p id="i">Keyinchalik tobe`inlarning ulug`laridan Masruq (r.a.)ga Oysha onamiz (r.a.): “Kimki o`zini ertaga nima bo`lishidan xabar bera oladi, deb o`ylasa, Allohga juda katta yolg`on to`qibdi”, deganlar va “Kimki “Allohdan o`zgasi g`aybni biladi”, desa yolg`on aytibdi”, deganlar hamda bunga “Luqmon surasi”ning 34-oyatini va “Naml surasi”ning 65-oyatini dalil sifatida keltirganlar (<span id="manba">Buxoriy, 6/6945; Muslim, 1/177; Termiziy, 4/3291; Nasoiy, 6/11408; </span>)</p>
<p id="i">Sahobalardan biri Abdulloh (r.a.) esa: “Payg`ambaringiz sollallohu alayhi va sallamga har bir narsa berilgan, faqat beshta g`ayb kalitlari bundan mustasno!”, degan  (<span id="manba">Ahmad, 1/4253</span>)</p>
<p id="i">Yuqoridagi oyati karimalar va hadisi shariflar ma`nosi muhkam, shariatning umumiy qoidasi bo`lib, “G`ayb ilmini Allohdan o`zga hech kim bilmaydi”, deyishga yetarli dalildir. </p>
<p id="i">“Payg`ambar alayhissalom va avliyolar g`ayb ilmini biladi”, degan gaplarga dalillar va ularga berilgan javoblar</p>
<p id="i">G`ayb ilmi haqidagi fikrlar bilan tanishar ekanmiz, to`g`risi, bir-biriga zid va qarama-qarshi keluvchi, mantiqsiz fikrlarga duch kelamiz. Jumladan, “Payg`ambar alayhissalom va avliyolar g`ayb ilmini biladi”, deganga o`xshash gaplarni aytuvchilar ilmni ikki qismga bo`lganlar. Ular “zotiy” va “atoiy” deb atalgan. Avvalgisi Alloh taologa xos ilm bo`lib, undan boshqasida bu bo`lishi mumkin emas, undan zarra miqdori ham boshqaga nisbat qilinishi joiz emas. Kimki ulardan eng kichik zarrasini ham boshqada bor desa, kufr va shirk keltirgan bo`ladi. Ilmning ikkinchi qismi esa bandalarga xos. Kimki undan biror narsani Allohda ham bor deb bilsa, kufr keltirgan bo`ladi va bu shirki akbar bo`ladi (<span id="manba">Sayyid Rahmatulloh al-Qodiriy. Baraylaviya: haqoiq va aqoid. – Sudan: Jome`atu Ummu Darmon, 2008. – B. 68</span>)</p>
<p id="i">Yuqoridagi fikrning bir-biriga zidligi shundaki, agar Allohga xos bo`lgan g`ayb ilmini bandalarga ham zarra miqdorini nisbat qilinsa, kufr bo`ladimi?! Yoki bandalarda bo`lishi mumkin bo`lgan g`ayb ilmidan biror narsani Allohga nisbat qilinsa shirk bo`ladimi?! Bu fikrlar bir-biriga tamoman teskaridir. Chunki, haqiqat shuki, g`ayb ilmi faqat Allohga xosdir. Uni boshqalarga nisbat qilib bo`lmaydi.</p>
<p id="i">Payg`ambarimiz Rasululloh (s.a.v.) g`ayb ilmini bilishi mumkinligiga bir qancha oyati karimalar va hadisi shariflarni dalil sifatida keltirganlar. Oyati karimalardan roppa-rosa beshtasining zohiriy ma`nosi mana shunga ishora qiladi:</p>
<p id="i">Birinchi oyati karima: </p>
<p id="ia">و ما كان الله ليطلعكم على الغيب و لكنّ الله يجتبى من رسله من يشاء</p>
<p id="i"><strong>“Alloh sizlarni g`aybdan xabardor qilib qo`ymas. Lekin Alloh O`z rasullaridan kimni xohlasa, tanlab oladir”</strong> (<span id="manba">Oli Imron, 179</span>)</p>
<p id="i">Mazkur oyatni payg`ambarlarning g`aybni bilishlariga dalil qilganlar bor. Lekin, bu oyatdan payg`ambarlarning g`aybni bilishlari vahiy orqali ekanligi, bunga payg`ambarlik yuborilishida ularning mo`jizasi sifatida qaralishi o`z-o`zidan anglashiladi. Shuning uchun ham, ushbu oyat tahtida “Tafsiri Nasafiy”da bunday deyiladi:</p>
<p id="ia">اى و لكن الله يرسل الرسول فيوحى اليه و يخبره بان فى الغيب كذا... فيعلم ذلك من جهة اخبار الله لا من جهة نفسه</p>
<p id="i">“Ya`ni, lekin Alloh payg`ambarlarni yuboradi, bas, unga vahiy qiladi va mana shu g`aybda mana bundaydir, deb xabar qiladi. Demak, mana shuni Allohning xabar berishi jihatidan biladi, o`zicha bila olmaydi” (<span id="manba">Abu-l-Barakot an-Nasafiy. Tafsiri Nasafiy. 1-jild. (No`mon Toshkandiy nashri). – Robita al-olam al-islomiy, 1988. – B. 197</span>)</p>
<p id="i">“Tafsiri Qozi Bayzoviy”da mazkur oyati karima tafsir qilinar ekan, payg`ambarlarning ba`zi bir g`aybiy ishlarni bilishlari faqat vahiy orqali bo`lishi, ular vahiy qilingandan boshqani gapirmasliklari ta`kidlangan:</p>
<p id="i">و ما كان الله ليؤتى احدكم علم الغيب فيطلع على ما فى القلوب من كفر و ايمان و لكن الله يجتبى لرسالته من يشاء فيوحى اليه و يخبره بعض المغيبات او ينصب له ما يدل عليها ... او بان تعلموا الله وحده مطلعا على الغيب و تعلموهم عبادا مجتبين لا يعلمون الا ما علمهم الله و لا يقولون الا ما اوحى اليهم </p>
<p id="i">“Alloh sizlardan birortangizga qalblardagi kufr va imondan xabardor qiladigan darajada ilmi g`aybni berib qo`ymas. Lekin o`z risolati uchun xohlaganini tanlab oladi. Bas, unga vahiy yuboradi va ayrim g`ayblardan unga xabar yetkazadi yoki shunga dalolat qiladigan biror narsani uning oldiga qo`yib qo`yadi... Allohning g`aybni bitta o`zi bilishini bilasizlar va tanlangan bandalari vositasida ularni o`rganib olasizlar. Ular esa faqat Alloh bildirgan narsani bilurlar va ularga vahiy qilinganidan boshqani gapirmaslar” (<span id="manba">Abu Abdulloh al-Bayzoviy. Anvor at-tanzil. 1-jild. Istanbul: Omira, 1257. – B. 247</span>)</p>
<p id="i">Shu yerda buni ham zikr qilish o`rinliki, “Tafsiri Nasafiy”da yuqoridagi oyat botiniylar toifasiga qarshi raddiya bo`lishi aytilgan. Chunki, ular g`ayb ilmini o`zlarining imomlari ham bilishini da`vo qiladilar. “Tafsiri Nasafiy”da aytilishicha, bu Qur`on nassiga zid bo`lib, g`ayb ilmini payg`ambardan boshqa odamga isbot qilishdir. Agar ular o`z imomlarini payg`ambar desalar, unda Muhammad Mustafo sollallohu alayhi va sallamning “xotam un-nabiyyin”ligi aytilgan boshqa oyatga ziddir. Demak, “Tafsiri Nasafiy”ga ko`ra payg`ambarlardan boshqalar ham g`ayb ilmini biladi, deyish ahli sunna va jamoa aqidasiga teskaridir. Holbuki, payg`ambarlardan boshqa avliyolar ham g`aybni biladilar, deydigan botiniy toifalardan boshqalar ham mavjud. </p>
<p id="i">Ikkinchi va uchinchi oyati karimalar:</p>
<p id="ia">و علّمك ما لم تكن تعلم و كان فضل الله عليك عظيما</p>
<p id="i"><strong>“(Alloh) bilmagan narsangni bildirdi va senga Allohning fazli ulug` bo`ldi” </strong> (<span id="manba">Niso, 113</span>)</p>
<p id="i">Mazkur oyati karimani asos qilib, “Muhammad Mustafo (s.a.v.) jami avvalinu oxirin ishlarni, bilimlarni, ilmlarni, qiyomatgacha bo`ladigan fanlarni, hodisalarni, ishlarni barcha-barchasini, ipidan ignasigacha bilganlar”, degan e`tiqodni ilgari surganlar bor. Buning sababi, oyatdagi “ma” yuklamasi usul al-fiqhda umumiylikni bildiradi, deydilar. Ular “Oli Imron surasi”ning 44-oyatini hamda “Hud surasi”ning 49-oyatini ham shu maqsadda dalil qiladilar. Lekin, mazkur uchta oyatni to`liq va birgalikda o`rganib chiqilsa, masala ancha oydinlashadi:</p>
<p id="i">Aslida, “ma” yuklamasi umumiy bo`lgani bilan, u umumiylikdan xoslangandir. Chunki, oyatning avvalida Alloh O`z rasuliga Kitobni va hikmatni nozil qilganini aytgan, ya`ni, bu bilan O`z rasulining bilmagan narsalarini Kitob va hikmat orqali bildirishini ko`rsatmoqda. Chunki, boshqa ikki oyatda esa bilmagan g`aybiy narsalarini vahiy orqali bildirib o`tilishi nozil qilingan:</p>
<p id="i">تلك من أنباء الغيب نوحيها اليك ما كنت تعلمها انت و لا قومك من قبل هذا</p>
<p id="i"><strong>“Ana shu g`ayb xabarlarini senga vahiy qilmoqdamiz. Bundan oldin ularni sen ham bilmas eding va sening qavming ham”</strong> (<span id="manba">Hud, 49</span>)</p>
<p id="i">Demak, yuqoridagi ikki oyat – “Niso surasi”ning 113-oyati hamda “Hud surasi”ning 49-oyatini – ularda kelgan “ma” yuklamasini umumiylikni ifodalaydi, deb turib, “Rasululloh (s.a.v.) g`aybni mutlaq biladilar”, degan aqidaga dalil qilib bo`lmaydi. Chunki, bularda g`aybdan faqat vahiy orqali maxsus bildirilganlari nazarda tutilmoqda. Shuning uchun ham, “Oli Imron surasi”ning 44-oyati tahtida “Tafsiri Nasafiy”da: <strong>عنى انّ ذلك من الغيوب التى لم تعرفها الا بالوحى – “Ya`ni, albatta mana shular g`ayb narsalardan bo`lib, sen ularni faqat vahiy orqali taniysan”</strong>, deyilgan (<span id="manba">Abu-l-Barakot an-Nasafiy. Tafsiri Nasafiy. 1-jild. (No`mon Toshkandiy nashri). – Robita al-olam al-islomiy, 1988. – B. 157</span>)</p>
<p id="i">To`rtinchi oyati karima:</p>
<p id="ia">عالم الغيب فلا يظهر على غيبه احدا الا من ارتضى من رسول</p>
<p id="i"><strong>“(Alloh) g`aybni biluvchidir va hech kimni O`z g`aybidan xabardor qilmas. Illo, Rasullardan O`zi rozi bo`lgan kimsa (bundan mustasno)”</strong> (<span id="manba">Jin, 26-27</span>)</p>
<p id="i">“Payg`ambar alayhissalom g`aybni biladilar”, deb mazkur oyatni katta dalil sifatida ko`rsatish mumkin. Mazkur oyati karima haqiqatdan ham Rasullar ayrim g`aybiy narsalarni bilishlari mumkinligini bildiradi. Lekin, bu mutlaq emas. Chunki, oyati karimaning davomi va keyingi oyatlar shu fikrni quvvatlaydi:</p>
<p id="ia">فانه يسلك من بين يديه و من خلفه رصدا ليعلم ان قد ابلغوا رسلت ربّهم و أحاط بما لديهم و أحصى كلّ شئ عددا </p>
<p id="i"><strong>“Albatta, Alloh uning oldidan ham, ortidan ham kuzatib yuruvchi qo`yib qo`yadir. (Payg`ambarlar) o`z Robbilari risolatlarini haqiqatan yetkazganliklarini va Alloh u (banda)lar huzuridagi barcha narsani ihota qilib olganligini va hamma narsaning adadini hisob qilganligini bilish uchun”</strong> (<span id="manba">Jin, 27-28</span>)</p>
<p id="i">Demak, Alloh o`z Rasullariga ayrim g`ayblarni bildirib qo`yishi risolat ishi bilan bog`liqdir. Risolat ishi mukammal bo`lishi uchun g`ayb ilmidan ba`zilari payg`ambarlarga bildirib turilar ekan. Zotan, “Tafsiri Ruh al-bayon”da bu aniq-tiniq qilinib: (<span id="manba"></span>)</p>
<p id="ia"> اى الا رسولا ارتضاه و اختاره لاظهاره على بعض غيوبه المتعلقة برسالته </p>
<p id="i">“Ya`ni, faqat o`zi rozi bo`lgan va ixtiyor qilgan payg`ambarlariga ularning risolatiga bog`liq bo`lmish g`ayblarning izhori uchun bildirib o`tadi”, deyilgan (<span id="manba">Ismoil Haqqiy. Ruh al-bayon. 10-jild. – Istanbul, 1927. 201</span>)</p>
<p id="i">“Tafsiri Nasafiy”da rasulning g`ayb ilmidan xabar topishi uning uchun mo`jiza sifatida beriladi, deyilgan (<span id="manba">Abu-l-Barakot an-Nasafiy. Tafsiri Nasafiy. 4-jild. (No`mon Toshkandiy nashri). – Robita al-olam al-islomiy, 1988. – B. 302</span>)</p>
<p id="i">“Tafsiri Qoziy”da ham: يعلم بعضه حتى يكون له معجزة – “Ba`zi g`aybni biladi, toki bu unga mo`jiza bo`ladi”, deb tafsir qilingan (<span id="manba">Abu Abdulloh al-Bayzoviy. Anvor at-tanzil. – Eron, 1272. – B. 458</span>)</p>
<p id="i">Biroq, shu bilan birga, Rasullar tomonidan mana shu g`ayb ilmi bandalarga qay tarzda yetkazilishini kuzatib, tekshirib turadigan farishtalarni ularning oldiyu orqasidan kuzatuvchi qilib qo`yib qo`yilar ekan. </p>
<p id="i">Beshinchi oyati karima: </p>
<p id="ia">و ما هو على الغيب بضنين</p>
<p id="i"><strong>“Va u g`aybga baxil emasdir”</strong> (<span id="manba">Takvir, 24</span>)</p>
<p id="i">Mazkur oyati karimada payg`ambar Muhammad Mustafo sollallohu alayhi va sallam nazarda tutilganlar. Unda Parvardigori olamning elchisi o`zi bilgan g`aybni baxillik qilib aytmasdan qo`ymasligi, balki, birma-bir, barchasini bandalarga yetkazishini bildirib o`tilmoqda. Haqiqatdan ham, Rasululloh (s.a.v.) o`z risolatlarini bekamu ko`st ado qildilar, Alloh bildirgan barcha narsalarni ummatlariga yetkazdilar. Shuning uchun ham mazkur oyatdagi “g`ayb”ni vahiy ma`nosida ekani tafsirlarda bildirib o`tilgan. Jumladan, “Tafsiri Nasafiy”da bunday deyiladi:</p>
<p id="ia">اى لا يبخل بالوحى كما يبخل الكهان رغبة فى الحلوان بل يعلمه كما علم و لا يكتم شيئا مما علم</p>
<p id="i">“Ya`ni, choychaqaga berilib baxillik qilgan kohin-folbinlar singari Muhammad alayhissalom vahiyga baxillik qilmaydi. Balki, bilgan narsasini bildiradi, bilgan narsasidan biror narsani yashirib qolmaydi” (<span id="manba">Abu-l-Barakot an-Nasafiy. Tafsiri Nasafiy. 4-jild. (No`mon Toshkandiy nashri). – Robita al-olam al-islomiy, 1988. – B. 336</span>)</p>
<p id="i">Rasululloh (s.a.v.) g`ayb ilmini bilishlari borasida hadisi shariflardan ham bir qanchasi zikr qilingan bo`lib, ulardan eng birinchi va dalil sifatida ko`p keltirilgani quyidagi isnodi zaif hadisi sharifdir:</p>
<p id="ia">انّ الله عز و جل قد رفع لى الدنيا فأنا أنظر اليها و الى ما هو كائن فيها الى يوم القيامة كأنما أنظر الى كفى هذه جليان جلاه الله لنبيه صلى الله عليه و سلم كما جلاه للنبيين من قبله</p>
<p id="i">“Albatta Alloh azza va jalla men uchun dunyoni ko`tardi, men unga va undagi qiyomatgacha bor bo`ladigan narsalarga xuddi ushbu kaftimga qaragandek qarab turardim. Bu bir aniq-ravshan izhor bo`lib, Alloh o`z payg`ambarini undan oldingi boshqa payg`ambarlarga aniq bildirganidek bildirgandir”.</p>
<p id="i">Mazkur hadisi sharifni Nuaym ibn Hammod “al-Fitan” asarida (<span id="manba">1/27</span>), Abu Nuaym “Hilyat al-avliyo”da (<span id="manba">6/101</span>) rivoyat qilgan. Uni Imom Jaloliddin as-Suyutiy (r.h.) “Jam` al-javome`”da zaif degan (<span id="manba">1/2301</span>). Mazkur hadisni Imom Tabaroniy (r.h.) ham rivoyat qilgan bo`lib, uning rivoyatini ham Ibn Hajar al-Haytamiy (r.h.) “Majma` az-zavoid”da zaif degan (<span id="manba">8/14067</span>)</p>
<p id="i">Agar ushbu hadisni sahih va hujjat siftida olish mumkin, degan taqdirimizda ham, unda ma`lum bir vaqt va muayyan holat ifodalangan, bunda vahiyi ilohiy orqali bo`ladigan mo`jiza nazarda tutilgan, deyish mumkin.</p>
<p id="i">“Rasululloh (s.a.v.) g`aybni ham biladilar”, degan g`oya tarafdorlari dalil sifatida keltiradigan hadis silsilalarida Rasululloh (s.a.v.) sahobalari oldiga chiqib, bunday: فتجلى لى كل شئ و عرفت – “Bas, menga barcha narsa ravshan bo`ldi va men tanidim”, deganlaridir (<span id="manba">Termiziy, 4/3235; Ahmad, 5/22162; Tabaroniy, 20/216; Tabriziy, “Mishkot al-masobih”, 1/60</span>)</p>
<p id="i">Aslida, bu ma`noda bir qancha hadisi shariflar bor bo`lib, ulardagi: فتجلى لى كل شئ و عرفت – “Bas, menga barcha narsa ravshan bo`ldi va men tanidim”, فعلمت ما بين المشرق و المغرب – “Mashriq-u mag`rib orasidagi narsalarni bildim”, فعلمت ما فى السماوات و ما فى الارض – “Eru osmonlardagi narsalarni bildim” kabi jumlalar ishlatilgan (<span id="manba">Termiziy, 4/3233-3235</span>).</p>
<p id="i">Mazkur jumlalarga tayanib, “Rasululloh (s.a.v.) dunyodagi jami avvalu oxir narsalarni bilganlar va g`aybdan batamom xabardor bo`lganlar”, degan fikrga borganlar. Aslida esa bu gaplarni Rasululloh (s.a.v.) tushlarida, uyqu holatlarida sodir bo`lganligini hadis avvalida ta`kidlaganlar. Binobarin, ul zotni g`aybni bilganlar, deb mutlaq qilib aytishga bu mazmundagi hadisi shariflar dalil bo`la olmaydi. Chunki, masalan, Rasululloh (s.a.v.) bunday deganlar:</p>
<p id="ia">فَبَيْنَا أَنَا نَائِمٌ أُتِيتُ بِمَفَاتِيحِ خَزَائِنِ الْأَرْضِ فَوُضِعَتْ فِي يَدِي </p>
<p id="i">“Men uyqu orasida bo`lganimda menga yer xazinalari kaliti berildi, bas, uni qo`limda tutib turdim” (<span id="manba">Buxoriy, 4/2977; Muslim, 1/523</span>)</p>
<p id="i">Ayrim rivoyatlarda xazinalarning o`zi berildi, qo`limda tillolarni tutib turdim, deganlar (<span id="manba">Muslim, 4/2274</span>)</p>
<p id="i">Hech kim ushbu hadislarga tayanib, ul zoti sharif yer yuzi va ostidagi jami xazinalar va moddiy boyliklar sohibidir, demagan. Chunki, bu hadislarda tushdagi bir voqea aytib berilmoqda, xolos. </p>
<p id="i">Avliyoullohlarning ham g`ayb ilmini bilishlarini da`vo qiladiganlar bu gaplariga bir qancha dalillar taqdim qiladilar. Jumladan, payg`ambarlarga g`ayb ilmini bilish mo`jiza o`laroq beriladi, ularning ummati hisoblangan avliyolarga esa karomat o`laroq g`ayb ilmini bilish nasib qiladi, deydilar. Bu gaplariga esa oyat va hadislar ham aytib o`tadilar. Masalan, “Oyat al-kursiy” tarkibida bunday deyilgan:</p>
<p id="ia">و لا يحيطون بشئ من علمه الا بما شاء</p>
<p id="i"><strong>“Uning ilmidan hech narsani ihota qila olmaslar, magar O`zi xohlaganini, xolos”</strong> (<span id="manba">Baqara, 255</span>)</p>
<p id="i">Ya`ni, Alloh o`zi xohlagan bandalariga o`zining ilmidan egallatishi mumkin ekan. Lekin, bu oyatda g`aybiy ilmi nazarda tutilgani aniq ifodalanmagan. Xudo bildirgan ilmi esa bandalarning hozirgi o`zlashtirgan bilimlari va o`zlaridagi ma`lumotlaridir, xolos. </p>
<p id="i">Xizr (a.s.) va Muso (a.s.) o`rtalaridagi voqeada Xizr (a.s.) haqidagi Alloh taoloning quyidagi gapi ham bunga dalildir:</p>
<p id="ia">ءاتيناه رحمة من عندنا و علّمناه من لدنّا علما</p>
<p id="i"><strong>“Biz unga huzurimizdan rahmat keltirdik va unga oldimizdagi ilmdan bildirdik”</strong> (<span id="manba">Kahf, 65</span>)</p>
<p id="i">Mazkur oyatdagi “ilmi laduniy”ni jami tafsirlarda g`ayb ilmidan xabar berish, deyilgan. Xizr (a.s.)ni payg`ambar emas, deydiganlar uning avliyolarning ulug`i ekani va unga ham g`ayb ilmidan bildirilganini ta`kidlaydilar. “Tafsiri Nasafiy”da esa “bu ilhom tariqasida bandada hosil bo`ladigan laduniy ilm”, deyilib, Alloh huzuridan keltirilgan rahmatni هى الوحى و النبوة او العلم او طول الحياة – “U vahiy va payg`ambarlik yoki ilm yoxud uzoq umrdir”, deb qayd qilingan (<span id="manba">Abu-l-Barakot an-Nasafiy. Tafsiri Nasafiy. 3-jild. (No`mon Toshkandiy nashri). – Robita al-olam al-islomiy, 1988. – B. 19</span>)</p>
<p id="i">Demak, “ilmi laduniy”ni mutlaq g`aybiy ishlarni bilib turish, deb emas, balki muayyan vaqtdagi “ilhom” deb tushunish kerak bo`ladi.</p>
<p id="i">Avliyolarning g`aybni bilishlariga ikkinchi dalil sifatida “Maryam surasi”ning 19-oyati keltiriladi. Jabroil alayhissalom Bibi Maryam raziyallohu anhoga bunday deb xabar yetkazgan:</p>
<p id="ia"> انما انا رسول ربّك لأهب لك غلاما زكيّا</p>
<p id="i"><strong>“Albatta, men Rabbingning senga pokiza bola hadiya qilish uchun (kelgan) elchisiman!”</strong> (<span id="manba">Maryam, 19</span>)</p>
<p id="i">Mazkur oyatda payg`ambar bo`lmagan Bibi Maryam (r.a.)ga g`aybdan xabar berilmoqda, ya`ni unga gunohlardan pokiza va xayrli, barakali o`g`il bola berilishi aytilmoqda. Demak, avliyolar ham g`aybdan xabardor bo`lishlari mumkin ekan. Lekin, bu yerda farishta Jabroil alayhissalom Alloh taoloning maxsus vahiysini olib kelgan-ku! </p>
<p id="i">“Payg`ambar alayhissalom va avliyoullohlar g`aybni biladilar” deguvchilarning bundan boshqa ham oyat va hadislardan ko`rsatgan dalillari ko`p bo`lib, ularning barchasi aniq iborali va muhkam lafzli hujjatlar sanalmaydi! Ularning barchasining bir qancha ehtimolli ma`nolari bor bo`lib, “g`aybni Allohdan o`zgasi bilmaydi”, degan aniq iborali va muhkam lafzli dalillarga qarshi bo`la olmaydi! Ularning hammasini keltirish gapning uzayishiga, aqidalarga shubha oralashiga sabab bo`ladi. Shuning uchun boshqa masalalarga qisqa-qisqa qilib o`ta qolamiz.</p>
<p id="i">“Payg`ambar alayhissalom g`aybni biladilar”, degan e`tiqodda kufr xavfi bor</p>
<p id="i">Hanafiylarning aqidaviy va fiqhiy manbalarida: “Payg`ambar alayhissalom g`aybni biladilar”, degan e`tiqodning kufr ekani to`g`risida alohida to`xtalib o`tilgan:</p>
<p id="i">Taniqli hanafiy olimi Mavlono Ali al-qori (r.h.) payg`ambarlar g`aybni bilmasligi haqidagi gaplarini “al-Fiqh al-akbar”ga yozgan sharhida bitgan:</p>
<p id="ia">ثم اعلم ان الانبياء عليهم الصلاة و السلام لم يعلموا المغيبات من الاشياء الا ما علمهم الله تعالى احيانا و ذكر الحنفية تصريحًا بالتكفير باعتقاد ان النبى عليه الصلاة و السلام يعلم الغيب لمعارضة قوله تعالى قل لا يعلم من فى السموات و الارض الغيب الا الله كذا فى المسايرة</p>
<p id="i">“So`ngra, bilginki, albatta Payg`ambarlar alayhim as-solatu va-s-salom g`ayb ishlardan birortasini bilmaydilar, faqat Alloh taolo ularga ahyonda bildirgan bo`lsa, boshqa gap. Hanafiylar esa “Payg`ambar alahissalomni g`aybni biladi”, degan e`tiqod sababli kufr bo`lishini ochiq zikr qilganlar. Chunki, bu Alloh taoloning “Osmon va yerdagi kimsalar g`aybni bilmaydi, faqat Alloh biladi, deb ayt!” degan ma`nodagi gapiga teskaridir. Chunonchi, “al-Musoyara”da keltirilgan (<span id="manba">Ali al-qori. Sharh Fiqh al-akbar. – Misr: Taqaddum, 1323. – B. 136</span>)</p>
<p id="i">Mavlono Ali al-qori (r.h.) "Sharh ash-Shifo" asarida biz yuqorida keltirgan oyatlarni birma-bir zikr qilib, g`ayb ilmini Alloh taolodan o`zgasi bilmaydi, degan:</p>
<p id="ia">و الحاصل ان الانبياء لم يعلموا المغيبات من الاشياء الا بما اعلمهم الله تعالى احيانا و قد صرح علماؤنا الحنفية بتكفير من اعتقد ان النبى يعلم الغيب لمعارضة قوله تعالى قل لا يعلم من فى السموات و الارض الغيب الا الله كذا فى المسايرة للامام ابن الهمام</p>
<p id="i">"Xullasi kalom, payg`ambarlar narsalarning g`oyiblarini bilmaydilar. Faqat Alloh taolo ahyon-ahyonda bildirgan bo`lsa, bu mustasnodir. Hanafiy olimlarimiz: "payg`ambarlar g`aybni biladi", deb e`tiqod qilgan kimsaning kofir bo`lishini aniq-ravshan qilib yozganlar. Chunki, bu e`tiqod Alloh taoloning: "Osmonlaru yerlardagi kimsalar g`aybni bilmaydi, faqat Alloh biladi, deb aytgin!" degan so`ziga teskaridir. Chunonchi, Imom ibn al-Humom (r.h.) o`zining "al-Musoyara" asarida keltirgan" (<span id="manba">Ali al-qori. Sharh ash-Shifo. 2-jild. – Istanbul, 1309. – B. 469</span>)</p>
<p id="ia">الاولياء و ان كان قد انكشف لهم بعض الاشياء لكن علمهم لا يكون يقينيا و الهامهم لا يفيد الا امرا ظنيا و مثل هذا عندى بل هو دونه بمراحل علم النجومى و نحوه بواسطة امارات عنده بنزول الغيث و ذكورة الحمل او أنوثته او نحو ذلك و لا أرى كفر من يدعى مثل هذا العلم فانه ظن عن امر عادى</p>
<p id="i">“Avliyolar, agarchi ularga ayrim narsalar kashf qilinsa ham, lekin ularning ilmlari yaqiniy – aniq emas. Ularning ilhomlari faqat zonniy – gumonli ishni ifoda qiladi. Bunday ishga o`xshagani menda ham bo`lgan. Balki, undan pastrog`i nujum ilmining va shunga o`xshashlarning o`rinlarida bilinadi. O`zlaridagi alomatlar vositasi ila yomg`irning yog`ishi, homilaning o`g`il yoki qiz ekani kabilarni bilishlari mumkin. Mana shu ilmni da`vo qilgan kimsani kufrini ko`rmayman. Chunki, u (xabar) oddiy ishdan bo`lgan gumondir” (<span id="manba">Ali al-qori. Sharh ash-Shifo. 2-jild. – Istanbul, 1309. – B. 469</span>)</p>
<p id="i">Bilib qo`yish kerakki, Mavlono Ali al-qori (r.h.) tilga olgan “al-Musoyara” kitobining muallifi “al-Hidoya”ning eng mashhur sharhini bitgan “Fath al-qadir” asarining sohibi Kamoliddin ibn al-Humom (r.h.) hisoblanadi. Ibn al-Humom (r.h.) qalamiga mansub “al-Musoyara” asari islom aqidasi matnlari bo`lib, unga bir qancha sharhlar bitilgan. Demak, hanafiylarning mazkur aqidaviy manbasida ham “Payg`ambar alahissalom g`aybni biladi”, deyish kufr bo`lishi zikr qilingan ekan.</p>
<p id="i">Fiqhiy manbalarda bu mavzu borasida nikohda – hech qanday guvohlarsiz, Alloh va uning rasulini guvoh qilib nikoh qilish mumkin emasligi borasidagi masala asnosida ma`lumot beriladi. Ularni alohida birma-bir qayd qilish maqsadga muvofiq:</p>
<p id="i">Hanafiy mazhabining taniqli olimi, mujtahidlik va faqihlikning uchinchi tabaqasidan munosib o`rin olgan buyuk faqih Faxriddin Qoziyxon al-O`zjandiy (r.h.) tomonidan hanafiylikdagi eng mashhur fatvo to`plamlaridan biri “Fatovoyi Qoziyxon”da quyidagilar bitilgan:</p>
<p id="ia">رجل تزوج امرأة بغير شهود فقال الرجل للمرأة خداى را و پيغامبر را گواه كرديم قالوا يكون كفرا لانه اعتقد ان رسول الله صلى الله عليه و سلم يعلم الغيب و هو ما كان يعلم الغيب حين كان فى الاحياء فكيف بعد الموت</p>
<p id="ia">رجل قال انا عالم المسروقات قال الشيخ الامام محمد بن الفضل هذا القائل من صدقه يكون كافرا قيل له فان قال هذا القائل انا اخبر باخبار الجن اياى بذلك قال هو من صدقه يكون كافرا بالله لقوله عليه السلام من اتى كاهنا فصدقه فيما قال فقد كفر بما انزل على محمد ص لا يعلم الغيب الا الله لا الجن و لا الانس يقول الله فى الاخبار عن الجن فلما خر تبينت الجن ان لو كانوا يعلمون الغيب ما لبثوا فى العذاب المهين</p>
<p id="i">“Bir kimsa biror xotinga guvohlarsiz uylansa, erkak xotinga: “Xudoni va Payg`ambarni guvoh qildik”, desa, ulamolar buni kufr bo`ladi, deyishgan. Chunki, u Rasululloh sollallohu alayhi va sallam g`aybni biladi, degan e`tiqodni qilgan. Ul zoti sharif tiriklik vaqtlarida g`ayb ilmini bilmaganlar, o`lgandan keyin qanday bilsinlar?!</p>
<p id="i">Bir kishi: “Men o`g`irlangan narsalarni biluvchiman”, desa, Imom Muhammad ibn al-Fazl (r.h.) kimki uni tasdiqlasa, kofir bo`ladi, degan. Agar ushbu aytuvchi: “Men jinlarning menga bergan xabariga ko`ra xabar beraman”, desa, uni tasdiqlagan ham Allohga kofir bo`ladi. Chunki, Payg`ambar alayhissalom: “Kimki folbinga kelib, uni tasdiqlasa, Muhammadga nozil bo`lgan narsaga kufr keltiribdi”, deganlar. Xullas, g`aybni Allohdan o`zga hech kim – jin ham, inson ham bilmaydi! Alloh jinlardan xabar berib, (Sulaymon alayhissalom) yiqilgandan keyin jinlarga ravshan bo`lganini aytadi. Agar ular g`aybni bilganlarida edi, alamli azobda qolib ketmasdilar” (<span id="manba">Faxriddin Qoziyxon. Fatovoyi Qoziyxon. 4-jild. – Laknau: Navolkishvar, 1907. – B. 468</span>)</p>
<p id="i">Hanafiylikdagi eng e`tiborli va eng hajmi katta fiqhiy manba bo`lmish “Muhit al-Burhoniy”da quyidagilar qayd qilingan:</p>
<p id="ia">تزوج امرأة بشهادة الله ورسوله لا يجوز؛ لأن هذا نكاح لم يحضره شهود، وعن أبي القاسم الصفار رحمه الله أنه قال: يكفر من فعل هذا؛ لأنه اعتقد أن رسول الله عليه السلام عالم الغيب</p>
<p id="i">“Birov Allohni va uning rasulini guvoh qilib uylansa, joiz bo`lmaydi. Chunki, bu nikohda shohidlar hozir bo`lmagan. Abulqosim as-Saffor (r.h.) bu ishni qilganni kofir bo`ladi, degan. Chunki, u “Rasululloh (s.a.v.)ni g`aybni bilguvchi”, deb e`tiqod qilgan bo`ladi (<span id="manba">Burhoniddin ibn Mozza al-Buxoriy. Al-Muhit al-Burhoniy. 3-jild. // al-Maktabat ash-shomila, isdori solis, 2006. – B. 3/105</span>)</p>
<p id="i">Fatvo to`plamlari ichida eng zo`ri, deb tan olingan “Xulosat al-fatovo”da quyidagilar zikr qilingan: </p>
<p id="ia">رجل تزوج و لم يحضر شاهدا فقال خدائرا و رسول خدائرا گواه كردم و فرشتگانرا گواه كردم يكفر فى الفتاوى لانه يعتقد ان الرسول و الملك عالم بالغيب بخلاف قوله فرشتهء دست راست را و فرشتهء دست چپ را گواه كردم حيث لا يكفر لانهما يعلمان فى النصاب</p>
<p id="i">"Bir kimsa uylansa-yu, guvoh hozir qilmasa, u: "Xudo va Xudoning rasulini guvoh qildim. Farishtalarni ham guvoh qildim", desa fatvo to`plamlarida aytilishicha, kofir bo`ladi. Chunki, “payg`ambar va farishtani g`aybni biladi”, deb e`tiqod qilgan bo`ladi. Bu "O`ng yelka farishtalari bilan chap yelka farishtalarini guvoh qildim", degan gapida unday emas, bu holatda kofir bo`lmaydi. Chunki, ikki farishta ularni bilib turadi. "Nisob"da shunday keltirilgan" (<span id="manba">Tohir ibn Ahmad ibn Abdurrashid al-Buxoriy. Xulosat al-fatovo. 4-jild. – Laknav: Munshiy navol kishvar, 1911. – B. 385</span>)</p>
<p id="i">XV asrning eng ulug` fatvo to`plami deyilgan “Fatovoyi Bazzoziya”da quyidagilar bitilgan:</p>
<p id="ia">تزوج بلا شهود و قال خداى را و رسول خداى را و فرشتكان را كواه كردم يكفر لانه اعتقد ان الرسول و الملك يعلمان الغيب، بخلاف قوله فرشتكان دست راست و دست چبرا كواه كردم لانهما يعلمان </p>
<p id="i">"Guvohsiz uylanishga kelsak, birov: "Xudo va Xudoning rasulini guvoh qildim. Farishtalarni ham guvoh qildim", desa kofir bo`ladi. Chunki, u “payg`ambar va farishtani g`aybni biladi”, deb e`tiqod qilgan bo`ladi. Bu "O`ng qo`l farishtalari bilan chap qo`l farishtalarini guvoh qildim", degan gapida unday emas. Chunki, ikki farishta ularni bilib turadi" (<span id="manba">Hofiziddin Muhammad ibn Muhammad ibn al-Bazzoz al-Kardariy. Fatovoyi al-bazzoziyya. (al-Jome` al-vajiz). 2-jild. – Qozon, 1889. – B. 382</span>)</p>
<p id="i">Taniqli hanafiy olimi Ibn Nujaym al-Misriy (r.h.) ham “Bahr ar-roiq”da bu mavzuga qisqacha to`xtalib o`tgan bo`lib, bunday degan:</p>
<p id="ia">و فى الخانية و الخلاصة لو تزوج بشهادة الله و رسوله لا ينعقد و يكفر لاعتقاده ان النبى يعلم الغيب</p>
<p id="i">“al-Xoniya” va “al-Xulosa”da kelganki, agar Allohning va uning rasulining guvohligi bilan nikoh o`qitadigan bo`lsa, nikoh bog`lanmaydi va “payg`ambarni g`aybni biladi”, degan e`tiqodi uchun kofir bo`ladi” (<span id="manba">Ibn Nujaym al-Misriy. Bahr ar-roiq. 3-jild. – Misr: Ilmiya, 1311. – B. 94</span>)</p>
<p id="i">Ibn Obidin (r.h.) “Radd al-muhtor”da: تزوج بشهادة الله و رسوله لم يجز بل قيل يكفر – “Alloh va uning rasulini guvoh qilib uylanish joiz bo`lmaydi, balki bunda kofir bo`linadi, deyilgan” jumlasini sharh qilib, chunki, bu Rasululloh (s.a.v.)ni g`aybni biladi, deb e`tiqod qilishdir, deydi. U ushbu fikr “Fatovoyi Tatorxoniya”dan olinganini ham qayd qilgan (<span id="manba">Ibn Obidin. Radd al-muhtor. 4-jild. – Bayrut: Dor al-kutub al-ilmiya, 2003. – B. 99</span>)</p>
<p id="i">Ibn Obidin (r.h.) “Fatovoyi hujja”da “l-Multaqat”dan zikr qilib, bunda kofir bo`linmaydi, chunki, narsalar Rasululloh (s.a.v.)ning ruhlariga yetkazib turiladi, payg`ambarlar ayrim g`ayblarni taniydilar, deganligini ham keltirib o`tadi. Bunga dalil siftida “Jin surasi”ning 26-oyatini keltiradi. Ibn Obidin (r.h.) avliyolarning karomatlari jumlasidan biri ba`zi g`aybiyotlarni bilib qolishlari ekani aqida kitoblarida zikr qilinganini qayd qilib, yuqoridagi oyat mo`taziliylarga raddiya ekanini aytib o`tadi. Bu oyatdagi “rasul”dan murod farishta ekanini, vositasiz g`aybdan farishtalargina xabardor bo`lishlari, boshqalar esa farishta yoki boshqa vositalar bilan xabardor bo`lishlarini aytadi. Bu fikrlar uning “Sall al-hisom al-hindiy li-nusrati sayyidino Xolid an-Naqshbandiy” risolasida batafsil o`z ifodasini topganiga ishora qiladi (<span id="manba">Ibn Obidin. Radd al-muhtor. 4-jild. – Bayrut: Dor al-kutub al-ilmiya, 2003. – B. 99</span>)</p>
<p id="i">Ibn Obidin (r.h.) tilga olgan mazkur risolasi uning “Risolalar to`plami”ning ikkinchi jildidan joy olgan bo`lib, u noma`lum bir muallifning risolasiga raddiya sifatida bitilgan. O`sha risolada taniqli mutasavvif Xolid al-Bag`dodiy (r.h.)ni jinlar bilan gaplashadi, ba`zi bir g`aybiy sirlardan xabardor bo`lib qoladi, degan gapga ko`ra Xolid al-Bag`dodiy (r.h.) tariqat namoyandasi emas, balki sehrgar, kofir va fosiq, deyilgan ekan. Noma`lum muallifning nomi Ismoil ekani ma`lum bo`lsa-da, aslida uning kimligini Ibn Obidin (r.h.) aniqlay olmagan. Madinai munavvarada istiqomat qiluvchi Shayx Ismoil (r.h.) degan bir shaxs bilan uchrashib, uning boshqa odam ekanini, balki u Xolid al-Bag`dodiy (r.h.)ning muridlaridan bo`lib chiqqanini ham qayd qilib ketadi. Ushbu Shayx Ismoil (r.h.) Xolid al-Bag`dodiy (r.h.)ning muridi ekanini tan olgan, unga ixlosi yuksakligini aytgan, uni sehrgar yoki boshqa yomon sifatlar bilan sifatlashdan Allohdan panoh tilagan, ayniqsa, vahhobiylikdan “Xudo asrasin” degan ma`nodagi xat ham yozib beradi (<span id="manba">Qarang: Ibn Obidin. Sall al-hisom al-hindiy li-nusrati sayyidino Xolid an-Naqshbandiy // Majmuatu Rasoil Ibn Obidin. 2-jild. – B. 288</span>)</p>
<p id="i">Hanafiy olimlaridan yana biri Abdurrahmon Shayxzoda (r.h.) ham “Majma` al-anhur fiy sharh Multaqiy al-abhur” asarida ushbu mavzuga to`xtalib, Abulqosim as-Saffor (r.h.)ning Rasululloh (s.a.v.)ni g`aybni biladi, deb e`tiqod qilish kufri mahz ekanini aytganini zikr qiladi, keyin “Fatovoyi Tatorxoniya”dagi Rasululloh (s.a.v.) ba`zi g`aybiyotlar uning ruhiga bildirib turilishini aytib, bu e`tiqod kufr bo`lmasligini qayd qilib o`tadi. Bunga “Jin surasi”ning 26-oyatini dalil keltiradi (<span id="manba">Abdurrahmon Shayxzoda. Majma` al-anhur. 3-jild. // al-Maktabat ash-shomila, isdori solis, 2006. – B. 3/44</span>)</p>
<p id="i">Yana mazkur manbada quyidagilar bayon etiladi:</p>
<p id="ia">قالت امرأة لزوجها توسر خداي داني فقال نعم يكفر لأن الغيب والسر واحد </p>
<p id="ia">وفي البزازية لا يكفر ومن ادعى الغيب لنفسه يكفر حتى يؤمر بتجديد النكاح في قول المرأة نعم في جواب أتعلمين الغيب ويكفر بقوله أرواح المشايخ حاضرة تعلم </p>
<p id="ia"> ويكفر عند البعض بقوله فلا يموت بهذا المرض وبقوله عند صياح الطير يموت أحد عند البعض والأصح عدمه وبقوله عند رؤية هالة القمر التي تكون حول القمر يكون مطرا مدعيا على الغيب بلا علامة وبرجوعه من سفر عند سماعه صياح العقعق عند البعض وبإتيان الكاهن وتصديقه وبقوله أنا أعلم المسروقات وبقوله أنا أخبر عن أخبار الجن إياي فإن قال هذا فهو ساحر كاهن ومن صدقه فقد كفر وباعتقاده أن الملك يعلم الغيب</p>
<p id="i">“Bir xotin eriga: “Sen Xudoning sirini bilasanmi?”, desa, u “Ha”, desa, kofir bo`ladi. Chunki, “g`ayb” va “sir”ning ma`nosi bir. “al-Bazzoziya”da kofir bo`lmaydi, deb keladi. Kimki o`zining g`aybni bilishini da`vo qilsa, kofir bo`ladi. Hatto nikohini yangilashga buyuriladi. Xotinning “G`aybni bilasanmi?”, degan savoliga “Ha”, deb javob bersa, kofir bo`ladi. Shuningdek, mashoyixlarning arvohlari hozir bo`lib, bilib turadi, deyish ham kufr bo`ladi. Ayrimlar bu kasal o`lmaydi, desa kofir bo`ladi, deganlar. Qush sayrasa, birovni o`ladi, desa ayrimlar kofir bo`ladi, deydi. Eng to`g`risi, unday bo`lmaydi. Hakkaning sayrashidan shunday deyish kufr bo`ladi, ayrimlarga ko`ra. Folbinga kelish va uni tasdiqlash, “Men o`g`irlangan narsalarni bilaman!”, deyish, “Men menga jinlarning yetkazgan xabarlari orqali bilaman!”, deyish, birovni sehrgar va folbin deb ko`rsatilganda, uni tasdiqlash – bularning hammasini tasdiqlash sababli kofir bo`ladi. “Farishta g`aybni biladi”, degan e`tiqodi sababli ham kofir bo`ladi (<span id="manba">Abdurrahmon Shayxzoda. Majma` al-anhur. 4-jild. // al-Maktabat ash-shomila, isdori solis, 2006. – B. 4/408</span>)</p>
<p id="i">Hozirda payg`ambar alayhissalom va avliyolarning g`aybni bilishlariga aniq dalil yo`q</p>
<p id="i">Rasululloh (s.a.v.)ning mo`jiza o`laroq, vahiy orqali ayrim g`aybiy ishlardan xabardor qilinganini, g`aybdan ba`zilarini Alloh taolo unga bildirganini islom olamida hech kim – ahli sunna ham, bid`at ahli ham, shialar ham, vahhobiylar ham, hatto boshqa din vakillari ham inkor qilgan emaslar. Chunki, bu oyati karimalar va hayotiy voqealar hamda ishonchli siyrat xabarlari orqali ma`lum. Biroq, hozirda ham, ya`ni Rasululloh (s.a.v.) vafotlaridan keyin ham g`ayb ilmini bilib turadilar, deydiganlar topilib turadi. Aslida, bunga ularning aniq dalillari yo`q! </p>
<p id="i">Hanafiy va moturidiylarga ko`ra payg`ambarlar alayhimussalom vafot qilib ketganlaridan keyin ularning nubuvvat va risolati – haqiqatda payg`ambarligi qolishi aqidaga kiritilgan, ash`ariylarga ko`ra bu risolat hukmida bo`ladi, deyiladi  (<span id="manba">Abdurrahim Shayxzoda. Nazm al-faroid va jam` al-favoid. – Misr: Adabiya, 1317. – B. 49</span>)</p>
<p id="i">Biroq, manbalarga ko`ra payg`ambarlarning vafoti bilan Allohning vahiy nozil qilishi tugaydi, degan e`tiqodni bildirish mumkin. Payg`ambarlarga ayrim g`aybiy narsalar esa mo`jiza o`laroq vahiy bilan bildirilar edi. Demak, vahiy tugasa, o`sha ayrim g`ayblarni bildirib turish ham tugaydi:</p>
<p id="i">“Mishkot al-masobeh”da Abu Bakr as-Siddiq (r.a.)ning: انه قد انقطع الوحى و تم الدين – “Albatta vahiy uzildi va din tamomiga yetdi”, degani keltirilgan (<span id="manba">(“al-Mishkot al-masobeh”, 2/6025</span>)</p>
<p id="i">Chahoryorlardan yana biri Hazrati Umar (r.a.) xutba qilganida, bunday deganlar:</p>
<p id="ia">الا انما كنا نعرفكم اذ يتنزل الوحى و اذ النبى صلى الله عليه و سلم بين اظهرنا و اذ نبّأنا الله من اخباركم فقد انقطع الوحى و ذهب النبى صلى الله عليه و سلم فانما نعرفكم بما اقول لكم الا من رأينا منه خيرا ظننا به خيرا و احببناه عليه و من رأينا منه شرا ظننا به شرا و ابغضناه عليه سرائركم بينكم و بين ربكم</p>
<p id="i">“Ayo, ogoh bo`lingki, bizlar sizlarni tanir edik. Unda vahiy nozil bo`lib turardi, chunki, Payg`ambar sollallohu alayhi va sallam oramizda edilar, bizlarni Alloh sizning xabarlaringizdan ogohlantirib turardi. Bas, darhaqiqat endi vahiy kesildi va Payg`ambar sollallohu alayhi va sallam ketdilar. Albatta sizlarni sizlarga aytgan gaplarim bilangina taniymiz. Ogoh bo`ling, biz kimda yaxshilik ko`rsak, uni yaxshi deb gumon qilamiz va uni shu sababli yaxshi ko`ramiz. Kimda biz yomonlik ko`rsak, uni yomon deb gumon qilamiz va shunga uni yoqtirmaymiz. Sizlarning sirlaringiz esa siz bilan rabbingiz orasidadir” (<span id="manba">Ahmad, 1/286; Bayhaqiy, 2/18364; Abu Ya`lo, 1/196</span>)</p>
<p id="i">Shuning uchun Rasululloh (s.a.v.)ga oldilariga kelib salom berilsa, o`zlari alik oladilar. Biroq, uzoqdagilarning salomini o`zlari eshitmaydilar, balki farishtalar uzoqdagilarning salomini ul zoti sharifga yetkazadilar:</p>
<p id="ia">خلق الله ملكين يردان السلام على من سلم علىّ من شرق البلاد و غربها الا من سلم علىّ فى دارى فانى أرد عليه السلام بنفسى</p>
<p id="i">“Alloh ikkita farishtani yaratgan. Kimki sharqu g`arb shaharlaridan turib menga salom bersa, o`sha ikkovi menga yetkazadi. Faqat kimki menga hovlimda turib salom bersa, u holda mening o`zim alik olaman” (<span id="manba">Suyutiy, “Jome` al-ahodis”, 12/11947</span>)</p>
<p id="i">Yuqoridagilarga ko`ra vahiy tugagan bo`lsa, Rasululloh (s.a.v.)ga Allohning ayrim g`ayb ishlarini bildirib turishi ham tugagan bo`lib chiqadi. Chunki, Rasululloh (s.a.v.) o`ziga vahiy qilingan barcha narsalarni ummatlariga to`la yetkazib bo`lganlar. Rasululloh (s.a.v.)ning hozirda ham g`aybni bilishlariga dalil qilingan quyidagi oyat mana shu joyda uni aytguvchilarning o`zlarining ziddiga hujjat bo`la oladi:</p>
<p id="ia">و ما هو على الغيب بضنين</p>
<p id="i"><strong>“Va u g`aybga baxil emasdir” </strong> (<span id="manba">Takvir, 24</span>)</p>
<p id="i">“Tafsiri Qoziy”da shu joyda bunday deyilgan:</p>
<p id="ia">و ما هو – و ما محمد – على الغيب – على ما نخبره من الوحى اليه و غيره من الغيوب بظنين – و هو البخا اى لا يبخل بالتبليغ و التعليم</p>
<p id="i">“Muhammad alayhissalom g`aybga, ya`ni biz vahiy orqali va boshqa yo`l bilan (masalan, ilhom, tush) orqali g`ayblardan birortasini xabar bergan narsalarimizga baxil emas! Ya`ni, tablig` – yetkazish va ta`lim – o`rgatishga baxillik qilmaydi” (<span id="manba">Abu Abdulloh al-Bayzoviy. Anvor at-tanzil. – Eron, 1272. – B. 469</span>)</p>
<p id="i">Mavlono Ali al-qori (r.h.) o`z tafsirida “Tafsiri Qoziy”dagi ana shu gapni aynan takrorlagan (<span id="manba">Ali al-qori. Anvor al-Qur`on va asror al-Furqon. – Bayrut: Dor al-kutub al-ilmiya, 2013. 5-jild. – B. 283</span>)</p>
<p id="i">“Tafsiri Ruh al-bayon”da esa: لا يبخل بالوحى و لا يكتمه – “Vahiyga baxillik qilmaydi va uni yashirmaydi”, deyilgan (<span id="manba">Ismoil Haqqiy. Ruh al-bayon. 10-jild. – Istanbul, 1927. – B. 353</span>)</p>
<p id="i">Agar “Rasululloh (s.a.v.) hozir ham vahiy orqali g`aybiy ishlarni bilib turadi”, deydigan bo`lsak, u holda ul zot mazkur oyatga ko`ra bu vahiylari va bilgan g`ayblarini ummatlariga yetkazishlaridan baxillik qilmasliklari oydinlashadi. Biroq, ul zoti sharif bu holatdan mahrum ekanlari o`z-o`zidan ma`lum.</p>
<p id="i">Allohning valiylari esa karomat yuzasidan ayrim ishlardan xabardor bo`lib qolishlari mumkin, buni “ilhom” deb ataladi. Biroq, ular jazmiy – aniq emas, ahli sunna va-l-jamoa aqidasiga ko`ra ilm sifatida aslo e`tiborga olinmaydi. Jumladan, mashhur “al-Aqoid an-nasafiya”da: و الالهام ليس من اسباب المعرفة بصحة الشئ عند اهل الحق – “Haqiqat ahli fikricha, ilhom narsalarning mohiyatini bilish sabablaridan emas”, deyilgan (<span id="manba">Abu Hafs an-Nasafiy. Al-Aqoid an-Nasafiya // Aqoid matnlari. Nashrga tayyorlovchi va tarjimon Shayx Abdulaziz Mansur. – T.: “Toshkent islom universiteti” nashriyot-matbaa birlashmasi, 2006. – B. 43 va 16</span>)</p>
<p id="i">Abu Hafs an-Nasafiy (r.h.) “yana Tahsil al-usul al-fiqh” asarida ilhom to`g`risida bunday deydi: </p>
<p id="ia">و الالهام ما حرّك القلب بعلم يدعوك الى العمل به من غير استدلال بآية او نظر فى حجة و قيل هو ما خلق الله تعالى فى قلب العاقل من العلم الضرورى الداعى الى العمل المرغوب فيه و عند عامّة العلمآء الالهام الحق يجب العمل به فى حق الملهَم اما ليس بحجة فى حق الغير فلا يجوز له ان يدعو غيره اليه و قال قوم من الصوفية انه حجة فى الاحكام كالنظر و الاستدلال و قالت الجعفرية و هم قوم من الروافض لا حجة سوى الالهام</p>
<p id="i">“Ilhom qalbni ilm bilan harakatga keltirib, u sababli seni oyatdan dalil keltirish yoki hujjatga nazar solmasdan amalga chorlaydi. U Alloh taoloning aqlli insonning qalbida yaratgan narsasi, u zaruriy ilmdan bo`lib, marg`ub amalga chaqiruvchidir, deyilgan. Ulamolarning barchasining fikricha, ilhomga ilhom topgan odamning haqqida amal qilish vojib. Biroq, boshqaning haqqida u vojib emas! Unga boshqa birovni da`vat qilish joiz bo`lmaydi! So`filardan bir guruhi uni nazar va dalil istash kabi hujjat, deganlar. Rofiziylardan bo`lgan bir qavm – ja`fariylar bo`lsa, ilhomdan boshqa hujjat yo`q, deganlar” (<span id="manba">Abu Hafs an-Nasafiy. Tahsil al-usul al-fiqh. O`zR FA ShI qo`lyozmasi, № 1462. – V. 39a</span>)</p>
<p id="i">Demak, buyuk hanafiy faqihi va mutakallimi Abu Hafs an-Nasafiy (r.h.) aytishicha, ilhomni shialarning ja`fariy toifasigina hujjat deb bilganlar, tariqat ahlidan hammasi emas, faqat bir jamoasigina hujjat deydilar. Islomning boshqa jami ulamolari ilhomni hujjat sifatida qabul qilmaydilar.</p>
<p id="i">“Muxtasar al-Viqoya”ning muallifi taniqli hanafiy faqihi Ubaydulloh ibn Mas`ud ibn Toj ash-shari`a al-Buxoriy (r.h.) o`zining “at-Tavzih” asarida: “Avliyolarning ilhomi boshqalarga hujjat bo`la olmaydi”, degan (<span id="manba">Sharh at-Talvih `ala at-Tavzih. 2-jild. – Bayrut: Dor al-kutub al-ilmiya, (yili ko`rsatilmagan). – B. 33</span>)</p>
<p id="i">“Tafsiri Nasafiy”da “Jin surasi”ning 27-28 oyatlari tahtida quyidagilar aytiladi:</p>
<p id="ia">و الولى اذا اخبر بشئ فظهر فهو غير جازم عليه و لكنه اخبر بناء على رؤياه او بالفراسة على ان كل كرامة للولى فهو معجزة للرسول</p>
<p id="i">“Valiy qachon biror narsadan xabar bersayu, u zohir bo`lsa, bas, o`shanga jazm qilib bo`lmaydi. Lekin, uni o`zining tushi yoki farosatiga suyanib xabar bergan bo`lishi mumkin, zotan, har bir valiyga beriladigan karomat payg`ambarning mo`jizasidir” (<span id="manba">Abu-l-Barakot an-Nasafiy. Tafsiri Nasafiy. 4-jild. (No`mon Toshkandiy nashri). – Robita al-olam al-islomiy, 1988. – B. 302</span>)</p>
<p id="i">Mavlono Ali al-qori (r.h.) “Mishkot al-masobeh”ning sharhi “Mirqot al-mafoteh”da bularni qayd qilgan:</p>
<p id="ia">و ما ذكره بعض الاولياء من باب الكرامة بأخبار بعض الجزئيات من مضمون كليات الآية فلعله بطريق المكاشفة او الالهام او المنام التى هى ظنيات لا تسمى علوما يقينيات</p>
<p id="i">“Karomat bobidagi ba`zi avliyolarning oyatning umumiy mazmunidan kelib chiqib, ayrim juz`iy ishlardan xabar berishlarini zikr qilingan narsalar, shoyadki, kashf yoki ilhom yoxud tush bo`lib, ular gumoniy narsalardir, ularni aniq ilmlar deb atalmaydi” (<span id="manba">Ali al-qori. Mirqot al-mafotih. 1-jild. – Bayrut: Dor al-fikr, 1994. – B. 133</span>)</p>
<p id="i">Shuning uchun avliyolar ilhom va karomat vositasida biror narsadan xabar bersalar, uni shariatda asos qilib olinmaydi. Masalan, o`g`rining kimligini aytsalar, muayyan shaxs uning ko`rsatmasiga muvofiq jazolanmaydi. Buyuk hanafiy olimi Imom Shams al-aimma as-Saraxsiy (r.h.) qozilar da`vogar va javobgarning haqiqiy holini bilmaydilar, ular faqat zohiriy hujjatlarga tayanadilar, degan ma`noda:</p>
<p id="ia"> فإن ذلك غيب ولا يعلم الغيب إلا الله تعالى </p>
<p id="i">“Chunki, bu narsa g`aybdir, g`aybni esa Allohdan o`zgasi bilmaydi!”, deydi (<span id="manba">Shamsiddin as-Saraxsiy. Al-Mabsut. 16-jild. – Bayrut: Dor al-ma`rifat, 1989. – B. 64</span>)</p>
<p id="i">Boshqa o`rinda esa Shams al-aimma as-Saraxsiy (r.h.) bu xilda yozadi:</p>
<p id="ia">فعليك بالبينة العادلة واليمين القاطعة فهو الطريق للقاضي الذي لا يعلم الغيب فمن تمسك به سلم له دينه ونال أفضل الحظ من المحمدة في الدنيا والثواب في الآخرة</p>
<p id="i">“Bas, senga adolatli hujjat va qat`iy qasam kerak bo`ladi. Demak, bu qozi uchun yo`ldir, u g`aybni bilmaydi. Bas, kimki buni ushlasa, dini salomat qoladi, dunyoda afzal nasiba bo`lmish maqtovga, oxiratda esa savobga sazovor bo`ladi” (<span id="manba">Shamsiddin as-Saraxsiy. Al-Mabsut. 16-jild. – Bayrut: Dor al-ma`rifat, 1989. – B. 65-66</span>)</p>
<p id="i">Ya`ni, shariatga ko`ra qozi biror odamga jazo ta`yinlamoqchi yoki birovning ustidan hukm chiqarmoqchi bo`lsa, aslo karomatga, ilhomga, biror taqvodor zotning g`aybiy ishlardan bergan xabariga qaramaydi, balki guvohlarning ko`rsatmalari, aniq dalillar asosida hamda javobgarning javobi yoki da`vogarga qasam ichtirishi orqali hukm chiqaradi.</p>
<p id="i">Yana shuni zikr qilish o`rinliki, Rasululloh (s.a.v.) oxirgi umrlari vaqtida g`ayb ishlardan xabar bermay qo`yganlar. Allohning vahiysi bilan, mo`jiza sifatida g`ayb ishlardan xabar berganlari Makka davriga va Madina davrining avvallariga to`g`ri keladi. Chunki, bu davrlarda odamlarni islomga da`vat qilish, yangi musulmonlarning imonlarini mustahkamlash maqsadida bu narsa juda muhim edi. Odamlarda janobi payg`ambarimiz Muhammad Mustafo (s.a.v.)ning haqiqiy payg`ambarliklariga zarracha ham shak-shubha qoldirmaslik maqsadida ayrim g`aybiy ishlar va gaplarni mo`jiza bilan, vahiy orqali yetkazish zarurati bor edi. Rasululloh (s.a.v.)ning ayrim g`ayb ishlardan xabardor qilinishi mumkinligi aytilgan oyati karimalarning barchasi Makka davrida va Madina davrining avvalgi yillarida nozil qilingan. Bunga diqqat qilish kerak. Jabroil alayhissalom odam suratida kelib, Rasululloh (s.a.v.)dan bir qancha masala so`ragan voqea juda mashhur va kuchli sahihdir. Ana shu voqeani olimlar yakdillik bilan Rasululloh (s.a.v.) vafot qilishlaridan bir necha oy ilgari, ayrim rivoyatlarga qaraganda, hajjat al-vado`dan sal oldinroq sodir bo`lganligini aniqlaganlar (<span id="manba">Ali al-qori. Mirqot al-mafotih. 1-jild. – Bayrut: Dor al-fikr, 1994. – B. 109</span>)</p>
<p id="i">Xullas, Rasululloh (s.a.v.) vafot qilishlaridan oldin sodir bo`lgan mana shu voqeada Jabroil (a.s.) qiyomat qachon bo`lishi haqida so`raganida, Rasululloh (s.a.v.) unga qarab, ما المسؤول عنها بأعلم من السائل – “U borada so`ralgan kimsa so`raguvchidan ko`ra bilimliroq emas!”, deganlar va “g`ayb kalitlari” deb hisoblangan beshta narsani Allohdan o`zgasi bilmasligi haqidagi oyati karimani tilovat qilib berganlar. </p>
<p id="i">Yuqorida ham aytib o`tildiki, tobe`inlarning ulug`laridan Masruq (r.a.)ga Oysha onamiz (r.a.): “Kimki o`zini ertaga nima bo`lishidan xabar bera oladi, deb o`ylasa, Allohga juda katta yolg`on to`qibdi”, deganlar va “Kimki Allohdan o`zgasi g`aybni biladi”, desa yolg`on aytibdi”, deganlar hamda bunga “Luqmon surasi”ning 34-oyatini va “Naml surasi”ning 65-oyatini dalil sifatida keltirganlar (<span id="manba">Buxoriy, 6/6945; Muslim, 1/177; Termiziy, 4/3291; Nasoiy, 6/11408; </span>)</p>
<p id="i">Shunga e`tibor berish kerakki, Oysha onamiz (r.a.) bu gaplarini Janobi Rasululloh (s.a.v.) vafotlaridan keyin aytganlar. </p>
<p id="i">Biz keltirgan ana shu ma`lumotlarga qarab, islomning eng ustuvor aqidalaridan biri: “G`aybni Allohdan o`zga hech kim bilmaydi!”, degan aqida shakllangan.</p>
<p id="i">Payg`ambarimiz (s.a.v.) ruhlari mavlid o`tkazilayotgan joyga hozir bo`ladimi?</p>
<p id="i">“Rasululloh (s.a.v.) g`aybni biladilar”, degan aqida asosida mavlid bo`layotgan joylarga ul zoti sharifning ruhlari hoziru nozir bo`ladi, degan yangi aqida o`rtaga tashlangan. Aslida, ahli sunna va-l-jamoaning keyingi davr ulamolarining ijmo`siga ko`ra har yili rabi` al-avval oyida Rasululloh (s.a.v.)ning mavlidlarini o`tkazish va mavlid asnosida shodlik ifodasi o`laroq qatnashchilarning o`rinlaridan bir turib-o`tirishlari joiz amallardir. Biroq, “Rasululloh (s.a.v.) g`aybni biladilar” deguvchilarning yangi aqidasi – mavlid bo`layotgan joylarga ul zoti sharifning ruhlari hoziru nozir bo`ladi, degan aqida ahli sunna va-l-jamoaga, ayniqsa, hanafiy mazhabiga ziddir. </p>
<p id="i">Bu xildagi aqida xorazmlik faqih tomonidan bitilgan “Fatovoyi Bazzoziya”ga ko`ra kufrdir:</p>
<p id="ia">و عن هذا قال علماءنا من قال ارواح المشايخ حاضرة تعلم يكفر</p>
<p id="i">"Shunga ko`ra, ulamolarimiz: "Kimki: "Mashoyixlar ruhlari hozir bo`lib, bilib turadi", desa, kofir bo`ladi, deganlar" (<span id="manba">Hofiziddin Muhammad ibn Muhammad ibn al-Bazzoz al-Kardariy. Fatovoyi al-bazzoziyya. (al-Jome` al-vajiz). 2-jild. – Qozon, 1889. – B. 383</span>)</p>
<p id="i">Aslida, aniq dalillarga ko`ra Rasululloh (s.a.v.) qabrlari oldiga kelib salom bergan kimsalarning salomiga alik oladilar, uzoqdan turib salom berganlarning bevosita o`zlari eshitmaydilar, balki, salomni farishtalar yetkazib turadi:</p>
<p id="ia">ما من احد يسلم علىّ الا ردّ الله علىّ روحى حتى اردّ عليه السلام</p>
<p id="i">“Modomiki biror menga salom aytsa, Alloh menga ruhimni qaytaradi, hatto unga alik olaman” (<span id="manba">Abu Dovud, 2/2043; Bayhaqiy, 5/10050; Ahmad, 2/10827</span>)</p>
<p id="ia">خلق الله ملكين يردان السلام على من سلم علىّ من شرق البلاد و غربها الا من سلم علىّ فى دارى فانى أرد عليه السلام بنفسى</p>
<p id="i">“Alloh ikkita farishtani yaratgan. Kimki sharqu g`arb shaharlaridan turib menga salom bersa, o`sha ikkovi menga yetkazadi. Faqat kimki menga hovlimda turib salom bersa, u holda mening o`zim alik olaman” (<span id="manba">Suyutiy, “Jome` al-ahodis”, 12/11947</span>)</p>
<p id="i">Mavlono Abdulhay Laknaviy (r.h.) XIX asr oxiridagi Hind diyorining eng mashhur olimlaridan biri bo`lib, u Movarounnahrda ham tanilgan. Uni O`rta Osiyo ulamolari “Umdat al-mutaaxxirin” (“Keyingi davr ulamolarining ustuni”) nomli faxriy unvon ila zikr qilganlar. Yaqin o`n-yigirma yillar oldin O`rta Osiyo domlalari Hindistondan faqat uch nafar zotni – tasavvufiy maktublar sohibi Imom Rabboniy (r.h.), “Mishkot al-masobeh”ning shorihi Abdulhaq Dehlaviy (r.h.) va Abdulhay Laknaviy (r.h.)ni bilib ko`proq zikr qilganlari uning asarlari va fikrlari bizning yurtlarda nechog`li qadrli ekanligini bildiradi. Abdulhay Laknaviy (r.h.) “al-Hidoya”ga “Muzilat ad-diroya”, “Sharh al-Viqoya”ga “Umdat ar-rioya” degan sharh-hoshiyalar yozgan hanafiy olimidir. Ustozim Ahmadjon maxdum Ko`histoniy (r.h.) aytishlaricha, yurtimizning taniqli olimi Domla Mavlaviy Hindistoniy (r.h.) ham ul zotning shogirdlari Mirmuhammad G`avs (r.h.)dan ta`lim olganlar (<span id="manba">Hoji Ahmadjon Maxdum Naqshbandiy Mujaddidiy. Tarjimai hol. – Soli nashr, 2002. – B. 10</span>)</p>
<p id="i">Biroq, afsuski, biz ko`rib chiqayotgan mavzu sababli hanafiylarning ulug` va taniqli olimi – Abdulhay Laknaviy (r.h.)ni ayrim keskin va haqqoniy gaplari hamda fatvolari sababli vahhobiyga chiqarganlar. Chunki, Abdulhay Laknaviy (r.h.) bizning mavzumiz bo`lib turgan masala bo`yicha o`z davridagi odamlarga raddiyalar qilganlar. Ta`kidlash kerakki, uning bu raddiyalari “Fatovoyi Bazzoziya”dagi "Kimki mashoyixlar ruhlari hozir bo`lib, bilib turadi", desa, kofir bo`ladi”, degan xabarga asoslangandir: </p>
<p id="ia"> و منها ما يذكرونه من ان النبى صلى الله عليه و سلم يحضر بنفسه فى مجالس وعظ مولده عند ذكر مولده و بنوا عليه القيام عند ذكر المولد تعظيما و اكرامًا و هذا ايضًا باطل من الاباطيل لم يثبت ذلك بدليل و مجرد الاحتمال و الامكان خارج عن حد البيان</p>
<p id="i">"Qissago`y va mav`izago`ylarning yana bir ishlaridan biri, Rasululloh (s.a.v.)ning mavlidlarining va`z majlislarida ul zotning tug`ilishlari eslanayotgan paytda o`zlari hozir bo`ladilar, deb zikr qilishlaridir. Shu sababli ular mavlid zikri vaqtida ta`zim va ikrom yuzasidan qiyom – tikka turishni barpo qilib olganlar. Bu ham dalil bilan isbotlanmagan botillardan bir botil ishdir. Har xil ehtimollar va imkoniyatlarni dalil qilishlar esa bayon chegarasidan xorijdir" (<span id="manba">Abdulhay al-Laknaviy. al-Asor al-marfu`a fi-l-axbor al-mavzu`a // Majmuat rasoil al-Laknaviy. 5-jild. Karotchi (Pokiston): Idorat al-Qur`on va-l-ulum al-islomiya, 1419. – B. 34</span>)</p>
<p id="ia"> منها، ما يذكرونه عند ذكر السماع المحمدى انه يسمع صلاة من يصلى عليه، و ان كان نائيا من قبره بلا واسطة، و هذا باطل لم يثبت برواية، بل الثابت خلافه، فقد قال النبى صلى الله عليه و سلم من صلى علىّ عند قبرى سمعته و من صلى علىّ نائيا اى بعيدا وكل الله بها ملكا يبلغنى و كفى امر دنياه و آخرته و كنت له شفيعا و شهيدا يوم القيامة اخرجه البيهقى فى شعب الايمان و أبو الشيخ فى كتاب الثواب و العقيلى فى كتاب الضعفاء و له شواهد بسط الكلام فيها السيوطى فى اللآلئ المصنوعة و ابن عراق فى تنزيه الشريعة</p>
<p id="i"> "Shundaylardan biri, qissago`y va va`z qiluvchilar muhammadiy eshituvni zikr qilgan vaqtida zikr qiladigan bo`lmag`ur gaplaridir. Bu Janobi Rasululloh (s.a.v.) qabrlari oldidan uzoqda bo`lsa ham ul zotga salovot aytgan kimsaning salovotini hech qanday vositasiz eshitadi, degan gaplaridir. Bu botil gap, rivoyat bilan isbotlangan emas! Balki, uning teskarisi o`z isbotini topgan. Rasululloh (s.a.v.) bunday deb marhamat qilganlar: "Kimki menga qabrim oldida salovot aytsa, men uni eshitaman! Kimki mendan uzoqda turib menga salovot yo`llasa, Alloh unga bir farishtani vakil qilib qo`yadi, u esa menga yetkazadi. Bu salovot uning dunyoviy va uxroviy ishlariga kifoya qiladi va men unga qiyomat kunida shafoat hamda shahodat beruvchi bo`laman!". Uni Imom al-Bayhaqiy "Shuab al-imon"da, Abu-sh-Shayx "Kitob as-savob"da, al-Uqayliy "Kitob az-Zuafo"da taxrij qilganlar. Ushbu hadisning shohidlari ham bor bo`lib, bu borada Imom as-Suyutiy "al-Laoliy al-masnu`a"da va Ibn Iroq "Tanzih ash-shariat"da kengroq gap yuritgan" (<span id="manba">Abdulhay al-Laknaviy. al-Asor al-marfu`a fi-l-axbor al-mavzu`a // Majmuat rasoil al-Laknaviy. 5-jild. Karotchi (Pokiston): Idorat al-Qur`on va-l-ulum al-islomiya, 1419. – B. 34</span>)</p>
<p id="i">Abdulhay Laknaviy (r.h.)ning "Majmuat al-fatovo" asarining "Kitob al-karohiyat"ida bunday fatvo keltirilgan:</p>
<p id="i">"Istifto. Bir shaxs o`z muridlariga "Yo shayx Abdulqodir! Shay'an lilloh!"ni duo va zikr sifatida bu hojatlari ravo bo`lishi uchun foydali degan maqsadda o`qishni ta`lim qilsa, yoki boshqa birovlar matlablar hosil bo`lishi uchun, "Yo, Shayx!" deb Xudo dargohiga duo qiling, deb ta`lim bersa, ta`lim beruvchining hukmi nima? Har ikki gap shirk so`zimi yoki yo`qmi? Shayx Abdulqodirda bu xilda qudrat bormi? U zot faryod qiluvchi kimsani eshitib, nido qiluvchi uchun duo qiladilarmi va uning faryodiga yetadilarmi? Bayon qilib bersangiz, savob olasiz!</p>
<p id="i">To`g`ri javob. Bu xildagi vazifadan saqlanish lozim va vojibdir! Shu jihatdanki, bu vazifa "Shay'an lilloh!"ni o`z ichiga olgan bo`lib, ba`zi faqihlar bu xildagi lafzlarga kufr hukmini berganlar. Chunonchi "Durri muxtor"da yozilgan: "Shuningdek, "Shay'an lilloh!" degan gapga kufr bo`ladi, deyilgan". "Radd ul-muhtor"da keltiriladi: "Bu yerda uning talabi Alloh uchun biror narsa so`rash bo`lgan bo`lishi kerak. Zotan, Alloh taolo har bir narsadan boydir. Har bir narsa unga muhtoj va ehtiyojmanddir. Bu yerda kofir bo`lishning yo`qligiga tarjeh bermoq kerak. Chunki, bunda Allohni ikrom qilib, biror narsa berishni talab qilgandim, deyishi mumkin. "Sharh Vahboniyya". Men aytamanki, bunday iboralardan uzoq bo`lishi vojib bo`ladi, deyish darkor. Chunki, o`tgandiki, ixtilof bo`lgan hukmlarda istig`for va tavbaga buyuriladi va nikohni yangilashga amr qilinadi". Tamom.</p>
<p id="i">Ikkinchidan, bu vazifa uzoq makonlardan o`liklarga nido qilishni ham o`z ichiga oladi. Zotan, avliyolarda uzoq makonlardan nidoni eshitishlari borasida qudratlari borligi shar`an sobit emas. Albatta o`liklar ziyorat qiluvchining salomini eshitishlari sobitdir. Balki e`tiqod shundayki, biror kimsa Allohdan o`zgasini har vaqt va har onda hoziru nozir, oshkorayu maxfiyni biluvchi deb e`tiqod qilsa, ushbu e`tiqod shirkdir. "Fatovoyi Bazzoziyya"da bunday deyilgan: "Guvohsiz uylanishga kelsa, birov: "Xudo va Xudoning rasulini guvoh qildim. Farishtalarni ham guvoh qildim", desa kofir bo`ladi. Chunki, payg`ambar va farishtani g`aybni biladi, deb e`tiqod qilgan bo`ladi. "Shunga ko`ra, ulamolarimiz: "Kimki: "Mashoyixlar ruhlari hozir bo`lib, bilib turadi", desa, kofir bo`ladi, deganlar". Tamom. </p>
<p id="i">Hazrat Shayx Abdulqodir garchi ummati muhammadiyaning eng buyuk avliyolaridan bo`lsalar ham, ul zotning fazilat va manoqiblari hisobsiz bo`lsa ham, lekin uzoq makondan faryodni eshitishlari va dod-faryodga etishlari sobit emasdir. Bunday e`tiqodki, u janob har vaqt muridlarining holini biladilar va ularning nidolarini eshitadilar, degan e`tiqod shirk e`tiqoddir!</p>
<p id="i">Vallohu a`lam! Uni Abulhasanot Muhammad Abdulhay `afo anhu tahrir qilib yozdi" (<span id="manba">Abdulhay Laknaviy. Majmuat al-fatovo. "Xulosat al-fatovo" hoshiyasida. 4-jild. – Laknav: Munshiy navol kishvar, 1911. – B. 330-331</span>)</p>
<p id="i">XULOSA</p>
<p id="i">G`ayb ilmining Allohga xos bo`lgan bir ilm ekanini barcha musulmonlar yaxshi biladi. Rasululloh (s.a.v.) o`z davrlarida ayrim g`aybiy ishlar va voqealardan xabar berganlari Alloh taoloning unga bergan mo`jizasi hisoblanadi. Bu mo`jiza esa ma`lum bir vaqt va ma`lum bir ish-hodisalarga bog`liq holda kechgan. Zotan, tasavvuf ahli hadis sifatida taqdim qiladigan: لي مع الله وقت – “Alloh bilan birga mening bir vaqtim bor!” maqomidagina Rasululloh (s.a.v.)ga kashf bo`ladigan holatni umumiy qoida qilib olish aslo mumkin emas! Avliyolarning ilhom bilan aytgan gaplari esa aniq ilm va dalil-hujjat sifatida qabul qilinmasligiga ijmo` qilingan. Shuning uchun, hanafiy mazhabining biz yuqorida ko`rib chiqqan ishonchli manbalarida: “Kim Rasululloh (s.a.v.) g`ayb ilmini biladi”, degan e`tiqodni qilsa, bu kufr bo`lishi qayd qilingan. Kimlarki, o`zlarini hanafiy mazhabi va moturidiylik aqidasiga ergashishini aytar ekanlar, mazkur fatvo to`plamlari va aqidaviy manbalarga bo`ysinishlari kerak bo`ladi. Har xil ehtimolli va ma`lum bir voqeaga tegishli bo`lgan oyat va hadislarni dalil qilib olib, shariatning umumiy qoidasi bo`lmish “Allohdan o`zgasi g`aybni bilmaydi”, degan qoidani o`zgartirmasliklari lozim. </p>
<p id="i">G`aybdan xabar beruvchi folbinlarga ishonishning harom ekanligini barcha biladi. Rasululloh (s.a.v.) ularning gaplari orasida to`g`risi ham bo`lishi mumkinligi, biroq rostidan ko`ra yolg`oni ko`p bo`lishini bayon qilganlar. Shunday bo`lsa-da, folbinlarning rost gaplariga ham ishonib bo`lmaydi, tasdiqlash mumkin emas, ular oldiga borish ta`qiqlanadi. Avliyolar ham karomat va ilhom bilan ayrim g`aybiy ishlarni aytishlari mumkin. Biroq, ularning bu xabarlari zonniy – gumonli bo`lgani bois, aniq ilmni ifodalamagani sababli tasdiqlash joiz emas. Shuning uchun ham buyuk vatandoshimiz So`fi Allohyor (r.h.) o`zlarining yurtimizda barcha sevib o`qiydigan “Sabotul ojizin” asarlarida quyidagilarni bitib qoldirgan (<span id="manba">So`fi Allohyor. Sabotul ojizin / Nashrga tayyorlovchi Rashid Zohid. – T.: “San`at jurnali” nashriyoti, 2007. – B. 32-33</span>)</p>
<p id="i">Kishi desa valiyni g`aybdondur</p>
<p id="i">Na`uvzu billah, ul so`z ko`p yomondur.</p>
<p id="i">Nabiy ham bilmagay ushbu ravishdin,</p>
<p id="i">Magar bildirsa Tangrim ba`zi ishdin.</p>
<p id="i">Xudoning xossasidur ilmi g`aybi,</p>
<p id="i">Bu so`zning bo`lmag`ay bir zarra raybi.</p>
<p id="i">Yaqin bil, g`ayb ishidin folbinlar,</p>
<p id="i">Xabar bersa agar yo ahli jinlar.</p>
<p id="i">Kishi chin desa ul botil so`zini,</p>
<p id="i">Bo`lib kofir, qaro qilg`ay yuzini.</p>
<p id="i">Na`uvzu billah, andog` mo`taqaddin,</p>
<p id="i">Xudoyim saqlag`ay bu ra`yi baddin.</p>
<p id="i">“Allohdan o`zgasi g`aybni bilmaydi”, degan aqida Qur`on va Sunnatning ustuvor aqidasi bo`lib, unga bog`liq oyat va hadislarning shunga dalolat qiluvchi lafzlari aniq va har xil ehtimollardan uzoq muhkamdir. “Rasululloh (s.a.v.) va avliyolar ham g`ayblarni biladi”, degan aqidaga keltirilayotgan oyat va hadislarning ma`nolarida har xil ehtimollik ko`p. Ular keltirayotgan hadislarning hammasi esa yoki zaif yoki sahih bo`lsa ham ahod (vohid) hisoblanadi, ular keltirgan hadislar mutavotir yoki mashhur emas. Kalom ilmida ma`lum qoida mavjud: “Har xil ehtimollik oyat va ahod hadislarga asoslanib aqida shakllantirilmaydi, islomiy aqidalar muhkam oyatlar hamda mutavotir va mashhur hadislarga asoslanadi. Faqat ahod rivoyatlarda oxirat holatlari, qabr hayoti tasvirlangan bo`lsagina, qabul qilinadi”. Shunga ko`ra, masalan, payg`ambarlarning umumiy sonini aniq aytilmaydi va bu qat`iy joiz emas. Holbuki, sahih hadislarga ko`ra bir yuz yigirma to`rt ming payg`ambar o`tganligi zikr qilingan. Bu hadis “Mishkot al-masobeh”da ham keltirilgan (<span id="manba">3/5737</span>)</p>
<p id="i">Shuning uchun ham Alloma Sa`duddin at-Taftazoniy (r.h.) “Sharh al-Aqoid an-nasafiya”da bunday deb yozgan:</p>
<p id="ia">يعنى أن خبر الواحد على تقدير اشتماله على جميع الشرائط المذكورة فى اصول الفقه لا يفيد الا الظن و لا عبرة فى باب الاعتقادات خصوصا اذا اشتمل على اختلاف رواية</p>
<p id="i">“Ya`ni, albatta vohidning xabari usul al-fiqhda zikr qilingan jami shartlarni o`zida qamrab olgan taqdirda ham, u faqat zonnni (gumonni) ifodalaydi. E`tiqodlar bobida esa, xususan, har xil rivoyatlarni o`zida qamragan bo`lsa, uning e`tibori yo`q!” (<span id="manba">Sa`duddin at-Taftazoniy. Sharh al-Aqoid an-nasafiya. (Xayoliy, Abdulhakim va Asomiddin sharhlari bilan birga). – Misr, 1913. – B. 465</span>)</p>
<p id="i">“Rasululloh (s.a.v.) va avliyolar ham g`ayblarni biladi”, deganlarning aqida va ta`limotlari bizning yurtlarda ham tarqalish arafasida turibdi. Biz ularning bitta aqidasi bo`yicha ma`lumotlarining yanglish ekanini aniq dalillar asosida bayon qilib o`tdik. Unga ko`ra, ularning g`aybni Allohdan boshqa ham, jumladan, Payg`ambarimiz (s.a.v.) va avliyolar ham biladi, degan qarashlari umumiy ma`noda to`g`ri emasligi ma`lum bo`ladi. Buni biz hanafiylikning o`zimizning yurtlarda mutadovil bo`lgan kitoblari orqali ko`rib chiqdik. Bizning yurt ahlining o`qiydigan kitoblari va avvaldan qilib kelgan amallari hamda e`tiqod qilib kelgan ishonchli va asosiy aqidalari mavjud. Shuning uchun, o`tmishi ulug` va kelajagi buyuk O`rta Osiyo xalqlaridan boshqalarning aqida va ta`limotlarini bizning yurtlarda ommalashtirishning zarurati yo`q!</p>
</body>
</html>