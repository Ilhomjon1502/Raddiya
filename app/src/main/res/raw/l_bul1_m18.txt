<p id="title">VAHHOBIYLAR: YER DOIRASIMON EMAS!</p>
<p id="i"><strong><em>Bismillahir rohmanir rohiym.</em></strong> Zamonaviy fandan yaxshi ma`lumki, Alloh taolo biz yashayotgan Yerni doirasimon shaklda yaratgandir va u o`z o`qi atrofida aylanib, harakatlanib turadi. Yer sharining aylanishi zamonaviy fan tomonidan to`liq isbotlangan bo`lib, bu haqiqatning Qur`on, sunnat va Islom aqiydasiga xilofligi yo`qdir. Biroq, zamonamizda shunday guruh odamlar ham borki, ular o`tmishdagi hashaviylar (Allohni sifatlarini maxluqotlarni sifatiga o`xshatuvchilar)ning aqiydasini qayta jonlantirib, “Alloh bizning moddiy dunyomizda qaror topganligi va U osmon jismlari singari dunyoning ma`lum bir tarafida joylashgan”, degan hayoliy tushunchalariga haqiqat deb ishonadilar. Ular nafaqat bunga ishonadilar, balki buni inkor etganlarni dindan chiqqan kofir deb hisoblaydilar. Ularni biz vahhobiy (salafiy) nomi bilan yaxshi taniymiz.</p>
<p id="i">Bu toifa odamlar, Yer sharining dumaloq shaklini fan tomonidan tan olinishini o`zlarining botil aqiydalariga katta xavf deb bilishib, Yer shakli haqidagi haqiqatni inkor etishga o`tishgan. Ular odamlarni bu masalani o`rganishdan qaytarib, uni go`yo Xudosizlikka olib borishi va Allohning sifatlarini rad etilishiga sabab bo`ladi deb jar solishni boshladilar. Bu bilan ular avvalo o`zlarini qolaversa, butun musulmonlarni dunyoning musulmon bo`lmagan aholisi oldida kulgiga qoldirdilar. Chunki Yerning dumaloqligi va o`z o`qi atrofida harakatlanib aylanishi hozirda isbot talab qilmaydigan, hatto boshlang`ich sinf o`quvchisi ham biladigan haqiqat sifatida ma`lum va mashhurdir. Bu haqiqatni tan olinishi esa - hashaviylarning aqiydasini, ya`ni “Alloh taoloni moddiy olamimizning qaysidir tarafi va chegaralari ichida joylashganligi”ni rad etuvchi dalillardan biridir.</p>
<p id="i">Er sharining bir tarafida turgan odam, vahhobiylar ko`rsatgani singari, osmonga ishora qilib, Alloh yuqori tarafda deb ko`rsatsa, huddi shu vaqtda yer sharining narigi tomonida turgan odam uchun bu pastki taraf bo`ladi, ya`ni uning nazdida yerning ich tarafiga ko`rsatilgan bo`ladi. Yoki, bir vaqtning o`zida yerning turli to`rt tarafida turgan kishilar o`z tepasini ko`rsatgan tarafi, butunlay boshqa-boshqa taraflar bo`ladi.</p>
<p id="i">Vahhobiylarning bu aqidasiga ko`ra, Yerni dumaloq deb tushungan odam osmonga ishora qilib: “Alloh osmonda” desa, mantiqan olib qaralganda bu so`zning ma`nosi “Alloh men turgan yerga nisbatan osmonda, ammo yerning narigi tomonda turgan odamga nisbatan Alloh yerning tagida”, degan xulosa chiqadi. Bu esa Allohga hurmatsizlik bo`lib, insonni iymonidan ajratadigan darajada qabih aqida bordir. Shu sababli ular “Er dumaloq shakldadir”, degan haqiqatga orqa qiladilar va “Alloh osmondadir”, degan puch aqiydalarini himoya qilish maqsadida turli-tuman mantiqsiz fatvolar ham e`lon qilib kelishadi.</p>
<p id="i">Masalan, zamonamizdagi vahhobiylarning eng katta shayxlari - Ibn Boz, Usaymin, Favzon va boshqalari, Yer doira shaklida emas, u harakatlanmaydi, yer quyosh atrofida aylanmaydi deb fatvolar berishgan.</p>
<p id="i">Hattoki, bunda shu darajaga etib borganlarki, Saudiyaning yaqin o`tmishdagi muftiysi bo`lgan Ibn Boz o`zining الادلة العقلية والحسية على جريان الشمس وسكون الأرض (“Quyoshning harakatlanishi va yerning harakatlanmasligiga aqliy va hissiy dalillar) nomli kitobida, “erni aylanadi degan odam kofir bo`ladi, uni joni va moli (ya`ni o`zini o`ldirib molini musodara etish) halol bo`ladi” deb fatvo bergan. Jumladan, ibn Boz o`sha kitobida shunday yozadi:</p>
<p id="ia">إنَّ القول بأن الشمس ثابتة وأن الأرض دائرة هو قولٌ شنيعٌ ومنكر ، ومن قال بدوران الأرض وعدم جريان الشمس فقد كفروضل ، ويجب أن يستتاب فإن تاب وإلا قتل كافراً مرتداً ، ويكون ماله فيئاً لبيت مال المسلمين</p>
<p id="i">ya`ni, “Quyosh bir joyda turadi va yer yumaloqdir - degan hukm qabih va qabul qilib bo`lmas darajadagi hukmdir! Kimda kim yer (o`z o`qi atrofida) aylanadi, quyoshni harakatlanmaydi desa, u batahqiq kofir bo`libdi va zalolatga ketibdi. Bunday odamni tavbaga chaqirish vojib bo`ladi. Agarda tavba qilishdan bosh tortsa kofir va murtad singari o`ldiriladi. Uning mol-mulki musodara qilinib, musulmonlarning baytul moliga topshiriladi”..</p>
<p id="i">Usaymin esa, o`z fatvolaridan birida aytadi:</p>
<p id="ia">أما مسألة دوران الأرض فإننا كما قلنا أولاً ينبغي أن يعرض عنها لأنها من فضول العلم</p>
<p id="ia">يجب علينا في هذه المسألة أن نؤمن بأن الشمس تدور على الأرض وأن اختلاف الليل والنهار ليس بسبب دوران الأرض ولكنه بسبب دوران الشمس حول الأرض</p>
<p id="i">“Bu masalada bundan oldin aytganimizdek, yerni aylanishi nazariyasidan voz kechishimiz kerak, chunki u keraksiz ortiqcha ilmdir..”.</p>
<p id="i">“Bizga bu masalada quyidagicha fikrda bo`lishimiz vojib: “Albatta quyosh yer atrofida aylanadi. Va albatta, tun bilan kunduzni almashib turishligi, yerning quyosh atrofida aylanishi sababidan emas, balki quyosh yerning atrofida aylanishi sabablidir”. (<span id="manba">Mazkur fatvoni arab tilida to`liq o`qish: http://www.ibnothaimeen.com/all/noor/article_6463.shtml</span>).</p>
<p id="i">Shuningdek, vahhobiylar shayxi Usaymin “Majmu`atu fatava va rasail fazilat ash-shayx Muhammad bin Salih al-Usaymin” kitobining 3-jildi, 153-betidagi 428-sonli fatvosida, geografiya o`qituvchilari o`z darslarida Yerning aylanishi nazariyasini umuman esga olmasliklarini tavsiya qiladi. </p>
<p id="i">Solih Favzon ham huddi shunday ravishda, yerni aylanmasligi, dumaloq emasligi to`g`risida fatvo bergan:</p>
<p id="i">Saudiyalik yana bir “olim” Abdul-Karim ibn Solih al-Hamidning “Hidayatul xayran fil masaaliti-ddavaran” (<span id="manba">(“Erning aylanishi haqida xayron bo`lib turganga hidoyat”. Ar-Riyozdagi “As-Safir” nashriyotida chop etilgan</span>) kitobida quyidagilarga guvoh bo`lasiz: 13-betidagi bobga “Erning aylanishini tan olish albatta xudosizlikka (yoki Allohning sifatlarini rad etishga) olib boradi” deb nom bergan.</p>
<p id="i">So`ngra, 25-betda geologiya fani to`g`risida aytadi:</p>
<p id="i">“Shuning sababli (ya`ni geologiyani o`rganganlari va uni tarqatganlari uchun) ushbu guruh odamlar adashdilar va boshqalarni ham adashtirdilar”.</p>
<p id="i">32-betda esa aytadi:</p>
<p id="i">“Erni haqiqatdan ham aylanadi deb ishonish, odamni maymundan paydo bo`lgan deb ishonishdan ham kattaroq adashuvdir”.</p>
<p id="i">33-betda yozadi:</p>
<p id="i">“Erni aylanishini tasdiqlash Qur`on va Sunnatdan keltirilgan har qanday dalilni yolg`on ta`vil qilishdir”.</p>
<p id="i">36 betda, “Erni aylanishiga ishonish nimani bildiradi?” nomli bobda aytadi:</p>
<p id="i">“Erni o`z o`qi atrofida aylanishi, uning tarafdorlarining maqsadi emas, balki bu orqali ular boshqa maqsadni ko`zlaydilar. Bu xudosizlik (yoki Allohning sifatlarini rad etish)dan boshlanib, dinsizlik bilan tugaydi. Bu aqiyda tarafdori Yerni aylanishidan kelib chiqadigan narsaga ham ishonishi kerak bo`ladi, ya`ni Yerni har tarafdan chegarasi bo`lmagan bo`shliq o`rab turishiga ishonishlari ham kerak”.  (<span id="manba">(“Hidayatul xayran fil masaaliti-ddavaran”</span>).</p>
<p id="i">Shunday qilib, yuqoridagi fatvolarni barchasini sinchiklab o`rganib chiqadigan bo`lsak, vahhobiylarning aytishicha, zamonaviy fan go`yo quyosh qimirlamay turadi, yer esa uni atrofida aylanadi deb ta`kidlar emish. Bu ta`kid bilan, o`zlarining zamonaviy fanlardagi bilim saviyalarining qanchalik past ekanligini yana bir bor tasdiqlaydilar yoki masalani mohiyatini bilib turib, o`z aqiydalarini nima qilib bo`lsa ham himoya qilish uchun bu yolg`on da`voni ishlatadilar.</p>
<p id="i">Aslida, quyosh ham, yer ham, boshqa osmon jismlari singari o`z orbitalarida suzib yuradilar. </p>
<p id="i">Alloh taolo Qur`oni karimda aytadi:</p>
<p id="i">وَهُوَ الَّذِي خَلَقَ اللَّيْلَ وَالنَّهَارَ وَالشَّمْسَ وَالْقَمَرَ كُلٌّ فِي فَلَكٍ يَسْبَحُونَ</p>
<p id="i"><strong>“U kechayu kunduzni, quyoshu oyni yaratgan zotdir. Hammasi falakda suzmoqdalar”. </strong> (<span id="manba">Anbiyo surasi, 33 oyat</span>).</p>
<p id="i">Mazkur oyatda ko`rsatilganlarni zamonaviy fan to`liq isbotlaydi va bu shubhasiz, bundan 14 asr oldin bizga xabar qilingan Qur`on mo`jizalaridan biridir.</p>
<p id="i">Shuningdek yana zamondosh vatandoshimiz marhum shayx muhammad Sodiq muhammad Yusuf hazratlari ham “Tafsiri hilol”da “Mulk” surasining 16-oyatida shunday yozadi:</p>
<p id="i"><strong>“Osmondagi zot sizlarni yerga yuttirib yuborishidan omonda bo`ldingizmi? U (er) esa iztirobda harakatlanib turadi”.</strong> (“Osmondagi zot”dan murod Alloh taolo, lekin bu degani Alloh osmonda degani emas. Chunki Alloh taolo makonga muhtoj emasdir. U makon va zamondan ustun zotdir. Ahli sunna va jamoa e`tiqodiga binoan, Allohning yerda yoki osmonda deyilishidan maqsad, Uning xohishi va hukmi yeru osmonga barobar o`tishi va Uning sultoni g`olib ekanligidir).(<span id="manba">Tafsiri hilol</span>).</p>
<p id="i">Ko`rib turganingizdek, yerni aylanmaydi degan so`zlari bilan zamonamiz hashaviylari o`zlarining aqiydalari va qarashlarining qanchalik qoloq va botil ekanliklarini o`zlari isbotlaydilar. Chunki yerning doirasimon ekanligi va uni o`z o`qi atrofida ylanishi hozirda to`liq isbotlangan ilmiy haqiqatdir.</p>
<p id="i">Zamonamiz vahhobiylariga o`xshab yerni aylanmaydi degan iddao, o`rta asrlarda Yevropada hukmron bo`lgan Nasroniylarning cherkov Inkvizitciyasi tomondan ham ilgari surilgan. Cherkov inkvizatorlari tomonidan yerni doirasimon va aylanib turadi degan olimlar qatl etilgan va inkviziya orqali ilm fanga qarshi kurashganlar (erni aylanishiga ishonadiganlarni qatl etish kerakligi to`g`risidagi ibn Bozning yuqoridagi fatvosini eslang). Chunki nasroniylar tomonidan ham yerni yassi tekislik deb tushunib, Xudoni osmonda joylashgan degan puch aqiydaga ishonilar edi. Yerni doirasimon ekanligi va uni aylanishini tan olish esa nasroniylarga qarshi mafkura edi. shu tufayli ular ham yerning shakli xususida ilm fanga qattiq qarshilik ko`rsatib kelganlar. Buning oqibatida esa, Yevropada keyinchalik cherkov hokimiyatini ag`darilgandan so`ng, nasroniylarning botil aqiydasi tufayli xudosizlik rivojlanib ketdi. Ilm-fan bilan dinni boshqa-boshqa, bir biriga qarama-qarshi narsalar ekanligi haqidagi tushunchalar hosil bo`ldi.</p>
<p id="i">Bugungi kunda ham, vahhobiylarning yer shakli va harakati haqidagi mantiqsiz “fatvo”larini g`arb va boshqa davlatlarda qanchalik kalaka qilib, internet tarmog`i va boshqa usullar bilan ularni Islomga qarshi ishlatib, Islomni ilm-fanga qarshi din deb ko`rsatmoqchi bo`lgan xudosizlarni son-sanog`i yo`q desak xato qilmagan bo`lamiz.</p>
<p id="i">Ming afsuslar bo`lsinki, xozirda ko`p yoshlarga vahhobiylik haqida tanqidiy fikr bildirsangiz yuzini burishtirib sizni g`iybatchiga chiqarishadi. Aslida ular yuqoridagi kabi vahhobiylarga mansub ko`plab haqiqatlarni bilishmaydi. Ularning nazarida “vahhobiylar—kitob vva sunnatga ergashuvchi ahli tavhidlardir”.</p>
<p id="i">So`zimizning so`nggida qisqa qilib aytamizki: Vahhobiy va salafiylar o`z tarafdorlaridan boshqalarni musulmon deb hisoblamaydigan takfirchi toifalardandir! Ulardan hushyor bo`ling va aslo ishonmang! Hargiz ergashmang!</p>
</body>
</html>