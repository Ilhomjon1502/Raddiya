<p id="title">DINIY TAASSUBDAN YIROQ BO`LAYLIK!</p>
<p id="i">Taassub, mutaassiblik—bu so`zlar asli arab tilidan olingan bo`lib, biron g`oya, fikr yoki mazhabga ko`r-ko`rona ergashish, qattiq berilish, g`uluv ketish, haddan oshish va shu bilan birga muxolif tomonga nisbatan adolatsizlik qilish, uning dalillarini hisobga olmaslik va ochiq oydin xato, deb qat`iy turib olishga aytiladi. Dinda—aqidaviy va fiqhiy masalalarda mutaasiblik qilish, dinga aloqasi yo`q narsani dindan deb ko`rsatishga urinish musulmonga yarashmagan xunuk xulqlar sirasidan bo`lib, dinimizga mutlaqo begona bid`atdir. Diniy mutaasiblikning hukmi shariatimizda harom bo`lib, qattiq qoralanadi, keskin qaytariladi.</p>
<p id="i">Alloh taolo Qur`oni karimning bir necha o`rinlarida diniy mutaassiblikdan qaytargan. Jumladan Niso surasida shunday deydi:</p>
<p id="ia">يَا أَهْلَ الْكِتَابِ لاَ تَغْلُواْ فِي دِينِكُمْ وَلاَ تَقُولُواْ عَلَى اللّهِ إِلاَّ الْحَقِّ...</p>
<p id="i"><strong>Ya`ni, “Ey ahli kitoblar! Diningizda g`uluv ketmang (chegaradan chiqmang, haddan oshmang) va Alloh taolo haqida faqatgina haqiqatni gapiring”.</strong> (<span id="manba">(Niso 171.</span>) Mazkur oyati karimaning tafsirida Alouddin Bag`dodiy (r.a.) shunday deydi: “G`uluv so`zi haddan oshish ma`nosida bo`lib, agar bu ish dinda bo`lsa uning hukmi haromdir”.(<span id="manba">Tafsiri xozin. 1/j. 452/b</span>)</p>
<p id="i">Boshqa bir o`rinda esa Alloh taolo raqiblarga nisbatan qanday yo`l tutish kerakligini quyidagicha ta`lim beradi:</p>
<p id="ia">وَلَا تُجَادِلُوا أَهْلَ الْكِتَابِ إِلَّا بِالَّتِي هِيَ أَحْسَنُ إِلَّا الَّذِينَ ظَلَمُوا مِنْهُمْ وَقُولُوا آمَنَّا بِالَّذِي أُنزِلَ إِلَيْنَا وَأُنزِلَ إِلَيْكُمْ وَإِلَهُنَا وَإِلَهُكُمْ وَاحِدٌ وَنَحْنُ لَهُ مُسْلِمُونَ </p>
<p id="i"><strong>Ya`ni, Sizlar ahli kitoblar bilan faqat go`zal uslubda mujodala qilinglar. Illo, zulm qilganlari bundan mustasno. Va ularga: “Biz o`zimizga nozil qilingan va sizlarga nozil qilingan narsaga iymon keltirdik, bizning ilohimiz va sizning ilohingiz birdir va biz unga bo`ysunguvchimiz”</strong>, deb aytinglar.(<span id="manba">Ankabut 46</span>) Ushbu oyati karimaga Alouddin Bag`dodiy (r.a.) shunday izoh beradi: Ahli kitoblar bilan muxosama qilinganda Qur`on hujjatlari ila dalil keltirib, ularga nasihat va duolar qilib hushmuomalalik bilan bahs qilinadi. Bu muomala ulardan jizyaga rozi bo`lganlari bilandir. Mabodo ular jizya to`lashdan bosh tortib zulm yo`liga o`tishsa, ularga endi qilich bilan muomala qilinadi. (<span id="manba">Tafsiri xozin. 3/j. 382/b).  Jaloluddin Suyutiy (r.a.) “Addurrul mansur fit tafsir bil ma`sur”da Mujohid (r.a.)ning ushbu izohini keltiradi: “go`zal uslub bilan mujodala qiling”, degani bu—yomon so`z aytsalar ham sizlar yaxshi so`z bilan javob qilinglar—deganidir. (Addurrul mansur fit tafsir bil ma`sur. 11/j. 558/b.</span>)</p>
<p id="i">Ko`pincha mutaassiblar raqib tomonga quloq solish, uning dalillari ustida fikr yuritish o`rniga raqibini haqoratli so`zlar bilan so`kishga odatlanadilar. Jumhuri ahli sunnaning ijmo`siga ko`ra musulmonni so`kishlik fosiqlikdir. Mutaassiblarning fosiqliklari nafaqat o`zlariga balki, dinga ham boshqa musulmonlarga ham juda katta zararlar keltiradi. Ikki tortishuvchidan biri taassubga berilib fosiqlik yo`liga o`tib, raqibini pisand qilmasdan uning nafsoniyatiga tegadigan harakatlarni boshlab yuborsa, raqib ham qarab o`tirmaydi balki, u ham hissiyotlarga berilib, undan oshib tushishga harakat qiladi. U ham raqibining e`tiqodini botilga chiqarib hatto fahsh so`zlar bilan so`kinishgacha yetib boradi. Taassubning haromligiga mana shu oqibat ham, sabablardan bir sabab sifatida ko`rsatilsa xato bo`lmaydi. Alloh taolo bu ma`noda shunday deydi:</p>
<p id="ia">وَلاَ تَسُبُّواْ الَّذِينَ يَدْعُونَ مِن دُونِ اللّهِ فَيَسُبُّواْ اللّهَ عَدْواً بِغَيْرِ عِلْم</p>
<p id="i"><strong>Ya`ni, “Allohdan o`zgaga ibodat qilguvchilarni so`kmang. Bas, ular zulm yo`liga o`tib ilmsizlik ila Allohni so`kib yubormasinlar”.</strong> (<span id="manba">An`om 108.</span>) Ismoil Haqqiy (r.a.) “Ruhul bayon”da bu oyati karimaning tafsirida: “Allohdan boshqaga ibodat qiluvchilarni ibodatlariga daxl qilib so`kinmanglar”—deb izoh berganlar.</p>
<p id="i">Shu joyda Mavlono Mulla Ali (r.a.) “Shammul avoriz fi zimmir ravofiz” nomli risolasida hikoya qilgan bir voqeani keltirib o`tish juda o`rinli deb o`ylaymiz. U kishi shunday hikoya qiladi:</p>
<p id="i">Shayximiz, ustozimiz Abulhasan Bakriy (r.a.) An`om surasida kelgan “Allohdan o`zgaga ibodat qilguvchilarni so`kmang. Bas, ular zulm yo`liga o`tib ilmsizlik ila Allohni so`kib yubormasinlar” oyatini Makkada hanafiylar tomondan ommalashib borayotgan bir holatdan qaytarishga dalil qilganlar. Ba`zi hanafiylar baland ovozda “Alloh avboshlardan iborat rofiziylarni va qizilboshlar toifasini la`natlasin”, deb baqirib yurishardi. Shunda shayximiz: “bu ular tomondan ahli sunna jamoasining ham haqorat qilinishiga sabab bo`ladi”, degan edilar. Uning bu so`zlari aslini olganda, mening qiro`at ilmidagi ustozim Ziyoratgoh ahlidan bo`lgan mavlono Mu`iynuddin ibn Hofiz Zaynuddin (r.a.)ning so`zlariga muvofiq bo`lgan edi. Mavlono Mu`iynuddin rofiziylar ko`tarilgan kunlarda birinchi bo`lib shahid qilingan zot edilar.</p>
<p id="i">Voqea quyidagicha bo`lgan: Shialarning shoh Ismoil (<span id="manba">  Ismoil ibn Haydar ibn Junayd. Shialar uning nasabini Musa al-Kozimgacha sanab boradilar.  Asli shohlar avlodidan emas balki, so`fiylardan bo`lgan. Tabrizda hokimyat ustiga chiqib Eronda imomiyalar aqidasini keng yoyishga kirishadi. Aqidasida o`ta mutaassib bo`lib, unga e`tiroz bildirganlarni so`zsiz qatl qildirgan. Olimlar-u omilar uning qilichidan omon qolmagan. Shavkoniyning aytishicha, Ismoilshoh o`zini Xudo deb e`lon qilishga yaqin kelib qolgan edi. Uning askarlari unga sajda qilishar, amrlarini vojib, deb e`tiqod qilishar edi. Hijriy 931-yilda vafot qilgan.</span>) deb tanilgan podshohlari Iroqni qo`lga olib, atrofda nufuzi ortgach, Xuroson ahliga maktub yozadi. Maktubda o`zining g`alabalari haqida bayonot qilib, oxirida bir qancha sahobalarni haqorat ham qilgan edi. Mavlono Mu`iynuddin ayni kunlarda mashhur Hirot shahrining jomelaridan birida xatib edilar. U kishiga maktubni minbardan turib ulamolar, mashoyixlar va davlat arboblarining xuzurida o`qib eshittirish amr qilingan edi. Maktubga quloq tutib turgan allomalar ichida Hirot ulamolarining raisi, muhaqqiq alloma Sa`duddin Taftazoniyning nabirasi shayxulislom Sayfuddin Ahmad ibn Muhammad haraviy ham bor edi. Xullas mavlono Mu`iynuddin maktubni o`qib sahobalarni so`kib yozilgan satrlarga etganida odob yuzasidan o`sha bitiklarni o`qimasdan o`tib ketdilar. Rofiziylar mutaassiblik qilishdi va ayni satrlarni ham o`qib xatni to`liq eshittirishni talab qildilar. Ular: “eng kerakli joyini o`qimading”—deb e`tiroz bildirishdi. Ammo, xatib hazratlari jim turardi. Shayxulislom Sayfuddin (r.a.) u kishiga ishora qilib xatda yozilganini o`qib berishni aytdilar. Chunki majburiyat yuzasidan qilingan ishga gunoh yozilmaydi. Shunday bo`lsada mavlono Mu`iynuddin sahobalarni so`kishdan bosh tortdilar. U kishi ruxsatdan ko`ra aziymatni tanlagan edilar. Bundan g`azablangan rofiziylar u kishini minbardan tushirib qatl qildilar va jasadlarini yoqib yuborishdi (Alloh rahmatiga olsin).</p>
<p id="i">Shundan so`ng bir qancha vaqt o`tib sulton Ismoil Xurosonga keldi va barcha allomalarni yoniga chorladi. Ular ichida albatta alloma Taftazoniyning nabirasi shayxulislom Sayfuddin (r.a.) ham bor edi. Sulton Ismoil shayxulislomga sahobalarni so`kishni buyuradi. Shayxulislom esa bundan tiyiladilar. Shunda sulton: “ilgari xatib Mu`iynuddinga sahobalarni so`kishni buyurib eding. Endi o`zing nega tiylmoqdasan?”—deydi. Shayxulislom: “unda fatvo bo`yicha ish ko`rgan edim. Xozir esa ko`rib turganingdek taqvo qilmoqdaman. Va yana u kunlar fitna avjiga chiqqan, xaloiq hujum otiga mingan kunlar edi. Shuningdek, bugunga kelib sen egallab turgan taxt atrofida adolatni ko`ryapman, atrofda bu haqda ko`p yaxshi gaplar eshityapman. Bunday holatda qalbdagi aqidaga muvofiq amal qilmoq avlo bo`ladi”.—dedilar. Shundan keyin shayxulislom hazratlari Ismoilshohga shunday dedi: “men senga o`tib ketgan ota-bobolaring yozib qoldirgan va o`qib amal qilgan kitoblarni ko`rsataman. Ulardagi satrlarga amal qilsang, bobolaring sadr(qalb)laridagi narsaga mos amal qilgan bo`lasan”. Ismoilshoh shayxulislomdan o`z yo`lining kayfiyati, mohiyatini tushuntirib berishni so`radi. Shunda shayxulislom: “ikki yo`ldan birini tanla: yo men senga ko`rsatmoqchi bo`lgan kitoblarni ko`rsatganimdan keyin ularga amal qilishga so`z ber. Yoki o`z mazhabing ulamolarini barchasini jamla va menga ular bilan ilmiy bahs qilish imkonini ber va g`olib bo`lgan tomonni haq deb tan olib unga ergashishga va`da ber”—dedi. Ismoilshoh vazirlari va diniy arboblari bilan bu xususda mashvarat qildi. Ular: “Shayxulislom Sayfuddin katta olim biz unga gap topib bera olmaymiz. Sening bobolaring yozgan kitoblar esa taqiya xiylasi bilan yozilgan”—deyishdi. Ularning bu aldoviga aldangan Ismoilshoh xuddi Homon bilan mashvarat qilib badbaxt bo`lgan Fir`avn kabi badbaxtligicha qolib ketdi. Oxir oqibat shayxulislomni qatl qildirdi. Shayxulislom hazratlari bu dunyoda shahid bo`ldi, oxiratda sa`id bo`ldi (Alloh rahmatiga olsin).</p>
<p id="i">Xullas kalom ustozim Abulhasan Bakriy (r.a.)ning o`g`li aytar edilar: “Bu la`nati rofiziylar toifasining taassub va qaysarliklari ortib ketishiga o`zbeklarning taassublari sabab bo`lgan (mavlono mulla Ali aynan “o`zbek”, deb keltirgan). Chunki ular qaerdaki oyog`iga mash tortgan yoki sajdagohiga tosh qo`yib olgan odamni ko`rishsa, o`ylab o`tirmasdan qatl qilishardi. Natijada ular ham oyog`ini yuvgan yoki gardaniga mash tortgan kimsani o`ldira boshladilar. Ular qo`llarini tushirib namoz o`qiganlarni o`ldirardi bular esa qo`llarini bog`lab namoz o`qiganlarni o`ldira boshlashdi. Ular sahobalarni majburiyat yuzasidan so`kkanlarni ham o`ldirishardi shialar ham unga javoban sahobalarni so`kishdan bosh tortganlarni o`ldirishdi. Shu tariqa taassub ketidan xunuk taassub kelib chiqaverdi oxir-oqibat bir-birlarini kofirga hukm qilishib ko`rib turganingizdek achinarli holga tushdilar”. (<span id="manba">Mavlono Mulla Ali. Shammulavoriz fi zimmirravofiz. 40-45 betlar. Markazul furqon. Qohira 2004.</span>)</p>
<p id="i">Xulosa qilib aytganda mutaassiblik hech bir dinda qabul qilinmagan harom bid`atdir. Ming taassufki mavlono Mulla Ali (r.a.)ning ustozlari Abulhasan Bakriy (bu nisbat ul zotning nasabi Abu Bakr siddiq roziyallohu anhuga borib yetgani uchundir) ning o`g`li aytgan mutaassib o`zbeklarning avlodlari bugun ham topiladi. Ha, bu baloga griftor bo`lganlarni bugungi kunda ham juda ko`p uchratmoqdamiz. Musulmon doim adolatli insofli bo`lishi shart. Insof va adolat kabi go`zal xislatlar doirasidan tashqarida taassub va bid`atchilikning tikanli chegarasi turadi. Qachonki mo`min insof doirasidan chiqarkan, taassub tikanlariga ilashib bid`at so`qmog`iga kirib ketadi. Alloh taolo barchamizni hidoyatga chorlasin! Taassub balosidan o`zi asrasin!</p>
</body>
</html>