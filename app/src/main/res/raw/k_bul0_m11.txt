<p id="title">ВАҲҲОБИЙ (САЛАФИЙ)ЛАРНИНГ ЎЗАРО ЗИДДИЯТЛАРИ - 5</p>
<p id="i"><strong><em>Намозда қўлни кўкракка қўйиб туриш – аёллар ва хунасаларга хосдир</em></strong></p>
<p id="i"><strong><em>Бисмиллаҳир роҳманир роҳийм</em></strong></p>
<p id="i">Аҳли сунна вал жамоанинг 4 мазҳабида намозда эркак кишиларнинг қўлларини боғлаш ҳолати қуйидагича белгиланган:</p>
<p id="i">1) Ҳанафийлар – қўлни киндикдан пастда ушлаш.</p>
<p id="i">2) Шофеъийлар – қўлни киндикни устида ушлаш.</p>
<p id="i">3) Моликийлар – қўлни икки ёнга тушуриб туриш.</p>
<p id="i">4) Ҳанбалийлар – қўлни киндикдан пастда ушлаш.</p>
<p id="i">Яқин ўтмишда пайдо бўлган, ҳаммамизга маълум бўлган бемазҳаб салафий (ваҳҳобий)лар эса, юқоридаги 4 фиқҳий мазҳабга хилоф қилган ҳолда, намозда қўлларини кўкракка қўйиб туришни, ўзларини бошқа мусулмонларда ажратиб турувчи энг катта зоҳирий белгиларидан бири қилиб олганлар ва Исломга қарши бўлган ўз фитналарида бундан фойдаланадилар.</p>
<p id="i">Лекин, энг ажабланарлиси, буларнинг кўплари ўзини ҳанбалий мазҳабига эргашишини иддао қиладилар. Уларнинг ишларини кўрган аввом халқда эса, намозда ҳанбалийлар қўлни кўкракда ушлайдилар деган фикр шаклланиб қолган. Аслидачи?</p>
<p id="i">Ҳанбалий мазҳабининг мужтаҳид уламоларидан бўлган ибн Қудома Мақдисий (ҳ. 541-620/м.1146-1223) раҳимаҳуллоҳ айтадилар:</p>
<p id="i">“Қўлни киндикнинг остига қўйилиши ҳақидаги ҳадисни Алий, Абу Ҳурайра, Абу Мижлис, Иброҳим Наҳаий, Суфён Саврий, Исҳоқ ибн Раҳовайҳ (розияллоҳу анҳум) ривоят қилганлар. Алий розияллоҳу анҳу: “Ўнг қўлни чап қўл устига, киндикнинг остига қўйиш суннатдир”, деганлар. Ушбу ҳадисни Имом Аҳмад ибн Ҳанбал ва Абу Довуд ривоят қилганлар ва бу ерда суннат дейилганда, Расулуллоҳ соллаллоҳу алайҳи ва салламнинг суннатлари назарда тутилгандир”.  (<span id="manba">Ибн Қудома Мақдисий, “Ал-Муғний”, 1-ж., 472-б.</span>).</p>
<p id="i">Ҳанбалий мазҳабининг машҳур фақиҳларидан бўлган Имом Ҳажовий Ҳанбалий (х. 968 й. в.э.) раҳимаҳуллоҳ «Зад ал-Мустакни» китобларида айтадилар:</p>
<p id="i">"У ўнг қўлини чап қўли устига, киндик остига қўяди".</p>
<p id="i">Ушбу қоидага кўра, ҳозирги кунда ҳам Саудия арабистонининг масжидларида, расмий равишда фиқҳда ҳанбалий мазҳабида намоз ўқилади (ақийдада аввалги ҳанбалийларга хилоф қилиб, расмий доиралари мушаббиҳа-мужассима ақийдасини тарғиб қилсаларда).</p>
<p id="i">Қуйидаги расмда, яқинда вафот этган Саудия қиролининг жаноза намозига эътибор беринг. Жаноза намозига ҳозирда Саудиянинг муфтийси бўлган Абдул-Азиз Оли Шайх имомлик қилмоқда. (Расулуллоҳ соллаллоҳу алайҳи ва салламнинг аҳли оилаларини барча мусулмонлар эъзозлаганига муқобил равишда, ваҳҳобийлар ҳам ўзларининг етакчилари Ибн Абдул Ваҳҳобнинг авлодларини “Оли-Шайх” деб алоҳида эъзозлаб улуғлайдилар ва Саудиядаги дин ишларини шу оила вакиллари бошқаради).</p>
<p id="i">Кўриб турганингиздек, барча кишилар намозда қўлини киндигидан пастда ушлаб турибди. Бирорта ҳам қўлини кўкрагига қўйиб турган одам йўқ.</p>
<p id="i">Намозда қўлини кўкрагига қўйиб туришни эса, бемазҳаб “салафийлик” фитнасининг отаси бўлган Албоний исмли одам ва унинг мазҳабига эргашган албонийчилар бидъат қилиб тўқиб чиқарган бўлиб, кўриб турганингиздек, бу ишда улар ҳатто Саудиялик ваҳҳобийларга ҳам хилоф қилганлар. (Албоний томонидан бошқа юртлардаги мусулмонлар орасида фитна уруғини сочиш баробарида, ваҳҳобийларни ичида ҳам жуда кўп масалаларда хилофлар чиқариб фитна қилганлиги, жумладан аёлларни ниқоб тақиб юришига қарши китоб чиқаргани учун Саудиядан сургун қилинган).</p>
<p id="i">Бироқ бизнинг юртдан чиққан ҳозирги ваҳҳобийлар – ўтган даврларда саудиялик ваҳҳобийлар ва Албонийнинг ўртасида қанчалик катта ихтилоф ва зиддиятлар бўлганлигини билмайдилар ҳам. Билганлари ҳам, буни ўзларининг издошларидан беркитадилар.</p>
<p id="i">Аслида, намозда қўлини кўкрагига кимлар қўйиб туриши ҳақида Аҳли суннада қабул қилинган ҳукмга келсак – бу ҳақда ҳанафий мазҳабидаги мўътабар фатво китобларда қуйидагилар келгандир ва бошқа мазҳаблар ҳам бунда хилоф эмаслар:</p>
<p id="i">"Дурр ал-мухтор"да (1/508): “аёл ва хунаса кимса қўлларни кўкрак остига қўяди”, деб келади. "Радд ал-муҳтор"да эса: “Бу "ал-Мунйа"нинг айрим нусхаларида учрайди ва баъзиларида эса "сийналари устига", дейилади. "ал-Ҳилйа"да айтилади: “Жумҳур айтганидек, "кўкраклари устига", дейиш афзароқдир, "сийналари устига" эмас, ҳатто иккала қўлнинг билаклари кўкрак устида сийналар устида турса ҳам, аммо бу ўргатиш мақсадида айтилмаган”.</p>
</body>
</html>