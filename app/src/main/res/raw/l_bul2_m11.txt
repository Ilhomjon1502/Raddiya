<p id="title">ISLOMDA GURUH TUZISH HUKMI</p>
<p id="i">Islomda turli aqidaviy-siyosiy firqa va guruhlarni tashkil toptirish, ularga bo`linish va Islom ummati jamo`asidan ajralib chiqish Qur`on, sunnat va ulamolar ijmo`siga binoan haromdir. Bunda ularning ko`zlagan maqsadlariga e`tibor qilinmaydi!</p>
<p id="i">Buning dalillari:</p>
<p id="i">Avvalo Qur`on oyatlarida:</p>
<p id="i"><strong>“Barchangiz birgalikda Allohning arqonini mahkam ushlangiz va firqalanib ketmangiz” </strong> (<span id="manba">Oli Imron 103</span>)</p>
<p id="i"><strong>“Ularga ochiq-oydin bayonotlar kelgandan keyin ham firqalanib ixtilofga tushganlar kabi bo`lmangiz. Albatta ular uchun ulkan azob bordir” </strong> (<span id="manba">Oli Imron 105</span>)</p>
<p id="i"><strong>“(Ey Payg`ambar) Dinlarini tafriqa qilib, o`zlari guruhbozlik qilganlar bilan hech bir aloqang yo`q. Albatta, ularning ishi Allohning O`ziga havola. So`ngra qilgan ishlarining xabarini berur” </strong> (<span id="manba">An`om 159</span>)</p>
<p id="i">Ushbu oyatlar tafsirida Imom Nasafiy rahimahulloh o`zlarini “Madorikut tanzil va haqoiqut ta`vil” nomli tafsirlarida quyidagilarni aytganlar: “Bo`linib ketmangiz va bo`linishni keltirib chiqaruvchi holatlardan ham uzoqda bo`lingiz. Haq borasida (ya`ni Qur`on, hadis va ummat ijmo`si borasida) yahudiy, nasroniylar firqalanib ketganlari kabi yoki Islomdan avval johiliyatda mutaassib qabilachilik qilganingiz kabi bo`linib olmang” (<span id="manba">Dor kalimit toyyib, Bayrut 1998 yil, 3 juz 280 bet</span>)</p>
<p id="i">Guruhga bo`linish harom bo`lgach guruh tuzishning hukmi ham harom, guruhga a`zo bo`lishga chaqirish ham harom bo`ladi.</p>
<p id="i">Imom Tabariy rahimahulloh Qatoda raziyallohu anhudan quyidagi qavlni keltirganlar: “Alloh sizlar uchun firqachilikni yomon ko`rdi... sizlarni undan hazar qilishga chaqirdi va undan nahy qildi. U zot sizlar uchun .... jamo`atni yaxshi ko`rdi va rozi bo`ldi. Bas, Alloh siz uchun rozi bo`lgan narsaga siz ham rozi bo`ling”. (<span id="manba">Hijr, Qohira 2001 yil, 5 juz 647 bet</span>)</p>
<p id="i">Imom, alloma Zamaxshariy rahimahulloh ushbu oyatlar tafsirida quyidagicha deganlar: “...shuningdek “bu oyatlar ushbu ummatning bida`tchi toifalari haqida nozil bo`lgan” deb ham aytilgan” (<span id="manba">Tafsiri “Kashshof”, Maktaba Abiykon, Riyoz 1998 yil, 1 juz 606 bet</span>)</p>
<p id="i">Hadislardan dalillar:</p>
<p id="i">Rasululloh sollallohu alayhi va sallam aytdilar: “Yahudlar yetmish bir firqaga bo`lindilar. Nasorolar yetmish ikki firqaga bo`lindilar. Ummatim esa, yetmish uch firqaga bo`linadi. Ularning barchasi jahannamda, illo bittasi najot topadi. O`sha najot topuvchisi “buyuk qoralik” (katta olamon)dir” (<span id="manba">Abu Dovud, Ahmad rivoyatlari</span>)</p>
<p id="i">Hadisda Islom ummatining jamoa`si najot topishi ochiq-oydin aytilgan. Hech bir sog`lom aql egasi “hadisda keltirilgan “buyuk qoralik” (katta olamon) bu “Hizbut-tahrir” yoki “Salafiylar” va yo boshqa xususiy laqablar bilan jamo`atdan ajrab chiqqan toifalardir deb ayta olmaydi. Shuningdek hadisda bizlardan avval dinda adashgan yahudiy va nasroniylarning eng katta adashishlari bu—firqalarga bo`linib ketganligi ekaniga ham ochiq ishora bor.</p>
<p id="i">Imom Muslim Abu Hurayra raziyallohu anhudan rivoyat qilgan hadislarida Rasululloh sollallohu alayhi va sallam: “Albatta, Alloh sizlar uchun uch narsaga rozi bo`ldi: o`zigagina ibodat qilib Unga hech narsani shirk keltirmasligingiz, Uning arqonini (Qur`onni) mahkam ushlashingiz va firqalanib ketmasligingiz”. deganlar. Nabiy sollallohu alayhi va sallam ushbu hadislarida firqalanib ketmaslikni farz ekanligida shak-shubha yo`q narsalar bo`lgan tavhid va Qur`onni mahkam ushlash bilan bir qatorda zikr qilmoqdalar va Allohning roziligini shu narsalarga bog`liq ekanligini ta`kidlamoqdalar.</p>
<p id="i">Imom Buxoriy “Jome`us Sahih”larida Nabiy sollallohu alayhi va sallamning vidolashuv Hajida qilgan va`zlari orasida “...mendan keyin bir-biringizning bo`yningizga uradigan kofir bo`lib (dindan) qaytib ketmangiz...” deganlarini keltirganlar. Bu gapdan Rasululoh sollallohu alayhi va sallam davrlarida musulmonlar bir ummat bo`lganliklari, firqa va guruhlarga bo`linmaganlari kelib chiqadi. Islom shariatida paydo bo`lgan eng katta bid`atlardan biri firqachilikdir.</p>
<p id="i">Rasululloh sollallohu alayhi va sallam yana bunday marhamat qilganlar: “Sizlardan kim mendan keyin yashasa, yaqinda ko`p ixtiloflarni ko`radi. Mening sunnatim va mendan keyingi hidoyat topgan roshid xalifalar sunnatini lozim tutingiz ularni oziq tishlaringiz ila mahkam tishlab olingiz. Dinda yangi paydo qilingan ishlardan saqlaningiz. Zero, dinda yangi paydo qilingan narsa bid`atdir. Va har bir bid`at zalolatdir” (<span id="manba">Abu Dovud, Termiziy va Ibn Moja rivoyatlari</span>). Rasululloh sollallohu alayhi va sallam davrlarida birorta firqa bo`lmagani sobit haqiqatdir. Demak, firqalarga bo`linish, guruhlar tashkil qilish hadisga binoan dinda yangi paydo bo`lgan narsadir va har bir dinda yangi paydo qilingan narsa bid`atdir. Va har bir bid`at zalolatdir!</p>
<p id="i">Yuqoridagi oyat va hadislarda firqachilikdan ochiq-oydin nahy qilinmoqda. Barcha ahli sunna va jamo`a ulamolari yakdillik ila “Shariat egasi (Alloh va Rasuli) tarafidan bo`lgan nahy uni harom qilish ma`nosidan burib yuboradigan biror alomatsiz kelsa, mutloq haromlikni ifodalaydi” deganlar. Bu usulul fiqhda ko`p bahs qilingan mashhur qoida bo`lib Imom Nasafiy o`zlarining usulul fiqhga bag`ishlangan “Manor” nomli matnlariga yozgan “Kashful asror” sharhlarida quyidagilarni aytganlar: “Mutloq nahyning shartli ravishda keltirib chiqaradigan natijasi – nahy qilingan ishning shartli ravishda man qilinish, harom bo`lishidir” (<span id="manba">Dorul kutubil ilmiya, Bayrut 1 juz, 140 bet</span>). Demak Qur`onda ham, hadisda ham, mujtahidlarimiz ijmo`sida ham firqachilik harom deb e`tibor qilingan. Bas, kimki “dinda firqa va guruhlarni tuzish, ularni rag`batlantirish, sof Islomdan bo`lmagan g`arazlarini quvvatlash joiz” desa, Kitob, sunnat va ijmo`ga qarshi turgan bo`ladi. Allohga qarshi turgan kishi esa kofir bo`lishida hech qanday shak-shubha yo`q!</p>
<p id="i">Mashhur hanafiy olimi imom Tahoviy ham o`zlarining mashhur aqida risolalarida: “Ahli sunnat va jamoatga ergashamiz va yakkalanish, xilof va firqachilikdan chetlanamiz. Adolat va omonat ahllarini suyamiz, jabr va xiyonat ahllarini yomon ko`ramiz”  deb aytganlar.</p>
</body>
</html>