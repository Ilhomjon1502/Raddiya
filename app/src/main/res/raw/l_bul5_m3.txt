<p id="title">IMOMI A`ZAM ABU HANIFA (R.H.) BIR YUZ YIGIRMA BESHTA HADISGA AMAL QILMAGANMILAR?!</p>
<p id="i">Imomi A`zam Abu Hanifa rahmatullohi alayhiga qilingan ta`nalarning eng qizig`i ul zotga nisbatan: “U hadislarni bilmaydi, hadislarga amal qilmaydi, Rasululloh sollallohu alayhi va sallamning aytganlarini qilmaydi, o`z ra`yiga ergashadi”, degan bo`hton toshlarining otilganidir.</p>
<p id="i">Xo`p, “Imomi A`zam Abu Hanifa rahmatullohi alayhi hadislarga amal qilmaydi, hadislarni tark qilgan, deyapsizlar. Unday bo`lsa, ul zot qancha hadisga amal qilmagan, nechta hadisni tark qilibdi?”, deb savol berilsa, tirnoq ostidan kir axtarib kelganlar asrlar davomida rosa urunishib, yig`ib-terib, qanday bo`lmasin ayb topish maqsadida harakat qilishib, oxiri: “U 125 (bir yuz yigirma besh) ta hadisni tark qilgan, shuncha hadisga amal qilmagan”, deb topishgan! Hozirgacha axtarib topganlari shuncha, xolos. Izlab-izlab topganlari, bor yo`g`i shugina, xolos. Tarixda mana shu 125 (bir yuz yigirma besh) tani birma-bir ko`rsatib o`tganlar ham bor. Ulardan biri muhaddis Ibn Abu Shayba rahimahullohdir. U bir qancha ulug` muhaddislarga ustozlik qilgan, o`zi esa Imomi A`zam Abu Hanifa rahmatullohi alayhining shogirdlarining shogirdlaridan hisoblanadi. Shunday bo`lsa-da, u o`zining “al-Musannaf” asarida alohida mavzu ochib, “Kitob ar-Radd `ala Abi Hanifa” deb nomlagan. Ibn Abu Shayba rahimahulloh mazkur bobini: هذا ما خالف به ابو حنيفة الاثر الذى جاء عن رسول الله صلى الله عليه و سلم – “Bu Rasululloh sollallohu alayhi va sallamdan kelgan hadislarga Abu Hanifa xilof qilgan narsalardir”, deb boshlagan. Mazkur kitobda 37045-37531 tartib raqamlarida 486 (to`rt yuz sakson olti) ta hadis takror-takrorlari (hadisning “turuq” va “atrof”lari) bilan birga 125 (bir yuz yigirma besh) ta mavzu bo`yicha birma-bir keltirilib, oxirida bu hadislarga Abu Hanifa rahimahulloh qarshi bunday degan, deb zikr qilib chiqilgan(<span id="manba">Ibn Abu Shayba. Al-Musannaf. 13-jild. – Riyoz: Maktabat ar-Rushd, 2004. – B. 80-195</span>).</p>
<p id="i">Ayrim rivoyatlardagi 200 (ikki yuz) ta hadisga xiloflik qilgan, degan gap ham shu ma`noda bo`lsa kerak (<span id="manba">Xatib Bag`dodiy. Tarixi Bag`dod. 15-jild. – Bayrut: Dor al-g`arb al-islomiy, 2001. – B. 537</span>).</p>
<p id="i">Shuni aytib o`tish kerakki, islomning buyuk imomlaridan yana biri Imom Molik rahimihullohga ham 70 (etmish) ta hadisga amal qilmagan, deganlar bo`lgan. U zotning davrida yashagan taniqli olim va mujtahidlardan biri al-Lays ibn Sa`d rahimahulloh: “Imom Molikning Rasululloh sollallohu alayhi va sallamning yetmishta hadisga mutlaqo xilof masalalarini hisoblab chiqdim. U bularni hadis bilan emas, o`z ra`yi bilan aytgan. Shundan so`ng bu haqida unga nasihat qilib maktub yo`lladim”, degan edi (<span id="manba">Ibn Abdulbarr. Jome` bayon al-ilm va fazlihi. 2105-raqam. 2-jild. – Qohira: Dor Ibn al-Javziy, 1997. – B. 1080</span>).</p>
<p id="i">Afsuslanarli jihati ham shunda: islomning eng buyuk imomlariga ta`na qilmasalar bo`lar edi! Ayniqsa, Rasululloh sollallohu alayhi va sallamning hadisi shariflari to`plamida Imomi A`zam Abu Hanifa rahmatullohi alayhining shogirdlaridan ham ilm o`zlashtirgan bir muhaddis tomonidan buyuk imomligi tan olingan kimsaga raddiya bir bob ochilmaganda yaxshi bo`lardi, albatta.</p>
<p id="i"><strong>Birinchidan</strong>, Imomi A`zam Abu Hanifa rahmatullohi alayhi tomonlaridan aynan mana shu 125 (bir yuz yigirma besh) ta hadisni tark qilganligi yoki ularga amal qilmaganligi aniq dalillar va ishonchli rivoyatlar orqali isbotlanmagan! Bular birma-bir hanafiy mazhabi kitoblari orqali, o`sha davrning ishonchli faqihlari rivoyatlari asosida o`z isbotini topishi kerak. Aniqlangan va isbotlanganlari esa bu raqamni ancha-muncha kamaytirishga qodir! Ya`ni, ul zotning mana shuncha hadisni bila turib tark qilganligi isbotlangan emas! Ul zoti sharif nima uchun shunga o`xshash hadislarni tark qilganligining sababini birma-bir o`rganish lozim, chunki, o`sha hadislarning hukmi nasx (bekor) qilingan yoki ta`na qiluvchi o`ylagan ma`noda emas, balki boshqa bir ma`nosi bor bo`lgan bo`lib chiqishi aniq. Shu kungacha Imomi A`zam Abu Hanifa rahmatullohi alayhi va umuman hanafiy mazhabida birorta hadis tark etilgan bo`lsa, ularning sabablari aniq ko`rsatilgan va asosli dalillar bayon etib berilgan. Buni esdan chiqarmaslik lozim!</p>
<p id="i"><strong>Ikkinchidan</strong>, Ibn Abu Shayba rahimahulloh 125 (bir yuz yigirma besh) ta mavzudagi hadislarni tark qilgan, deb 486 (to`rt yuz sakson olti) ta takroriy hadislarni zikr qilgan, xolos. Endi, uning o`zi “al-Musannaf” asarida umumiy tarzda 38940 (o`ttiz sakkiz ming to`qqiz yuz qirq) ta hadisi sharifni rivoyat qilgan. Buni foizga hisoblaganda, Imomi A`zam Abu Hanifa rahmatullohi alayhi 486 (to`rt yuz sakson olti) ta hadisga, ya`ni Ibn Abu Shayba rahimahulloh rivoyat qilgan jami hadislarning 1,25 % iga amal qilmagan bo`lib chiqadilar. Bu degani, har 80 (sakson) hadisning birida xilofiga amal qilgan bo`lib chiqadilar.</p>
<p id="i">Rasululloh sollallohu alayhi va sallamning barcha sahih va zaif hadislarini hisob-kitob qilgan hadisshunoslar ularning umumiy sonini 1 000 000 (bir million) dan ortiq ekanini aniqlashgan. Har qalay, to`rt ulug` mazhabboshidan oxirgisi, to`rt nafar buyuk mujtahiddan eng kichigi Ahmad ibn al-Hanbal rahimahulloh bir millionta hadisni yod bilganlar (<span id="manba">Abdurrahmon ibn al-Javziy. Manoqib al-Imom Ahmad ibn Hanbal. – Misr: Maktabat al-Xonji, 1979. – B. 85</span>).</p>
<p id="i">Imomi A`zam Abu Hanifa rahmatullohi alayhining shogirdi, Imom Buxoriy, Imom Muslim va Abu Dovud rahimahumullohlardek muhaddislarning ustozi sanaladigan Yahyo ibn Main rahimahulloh ham bir millionta hadisni yozib olganligi qayd qilingan(<span id="manba">Shamsiddin az-Zahabiy. Siyar a`lom an-nubalo. 11-jild. – Bayrut: Muassasat ar-Risola, 1982. – B. 85, 90 va 187</span>).</p>
<p id="i">Demak, Imomi A`zam Abu Hanifa rahmatullohi alayhiga kilingan 125 (bir yuz yigirma besh) ta hadisga amal qilmagan degan ta`na bu 1 000 000 (bir million) deyilgan raqamlar karshisida hech narsa bo`lmay qoladi. Chunki, shunchagina hadis, ya`ni ta`na qiluvchilar aytgan 125 (bir yuz yigirma besh) tagina hadis Imomi A`zam Abu Hanifa rahmatullohi alayhiga yetib kelmagan, ul zot bularni eshitmagan bo`lishlari mumkin. Mana shu ehtimolning o`zi Imomi A`zam Abu Hanifa rahmatullohi alayhini ta`na qiluvchilar ta`nasi, ig`vo qiluvchilar ig`vosi, tuhmat qiluvchilar tuhmati va bo`hton qiluvchilar bo`htonidan pok ekanliklarini bildiradi! Zotan, ul zotning bulardan pok ekanliklariga, bu borada mutlaqo mas`ul emasliklariga, yaxshilar tomonidan ma`zur sanalishlariga Alloh taoloning quyidagi oyatlarini keltirishimiz mumkin:(<span id="manba"></span>).</p>
<p id="ia">اَ تُكَلَّفُ نَفْسٌ إِلاَّ وُسْعَهَا ... {233}</p>
<p id="i"><strong>“Har bir jonni faqat qudrati yetganigagina taklif qilinur” (Baqara, 233).</strong></p>
<p id="ia">اَ يُكَلِّفُ اللّهُ نَفْساً إِلاَّ وُسْعَهَا  {286}</p>
<p id="i"><strong>"Alloh hech bir jonni toqatidan tashqari narsaga taklif qilmaydi" (Baqara, 286).</strong></p>
<p id="i">Roppa-rosa uchta surada takror keltirgan oyatda Alloh taolo aytadi:</p>
<p id="ia">لاَ نُكَلِّفُ نَفْساً إِلاَّ وُسْعَهَا {152}</p>
<p id="i"><strong>“Hech bir jonni toqatidan tashqari narsaga taklif qilmaymiz” (An`om, 152; A`rof, 42; Mo`minun, 62).</strong></p>
<p id="ia">َاتَّقُوا اللَّهَ مَا اسْتَطَعْتُمْ {16}</p>
<p id="i"><strong>"Bas, Allohga qodir bo`lguncha taqvo qiling!" (Tag`obun, 16).</strong> Rasululloh sollallohu alayhi va sallam marhamat qilganlar:</p>
<p id="ia">إِذَا أَمَرْتُكُمْ بِأَمْرٍ فَأْتُوا مِنْهُ مَا اسْتَطَعْتُمْ</p>
<p id="i">"Agar sizlarni biror ishga buyursam, undan qodir bo`lganingizcha ado qiling!"(<span id="manba">Bayhaqiy, 2/8474</span>).</p>
<p id="i">Ya`ni, yuqoridagi oyati karimalar va hadisi sharifga binoan Imomi A`zam Abu Hanifa rahmatullohi alayhi o`zlariga yetib kelmagan yoki eshitmagan hadislarga amal qilmaganlikda ma`zurdirlar va bu borada mutlaqo mas`ul emaslar!</p>
<p id="i"><strong>Uchinchidan,</strong> Jaloliddin as-Suyutiy rahimahulloh “Tabyiz as-sahifa” nomli asarlarida Imomi A`zam Abu Hanifa rahmatullohi alayhining:</p>
<p id="ia">عجبا للناس يقوون انى أفتى بالرأى ما افتى الا بأثر  </p>
<p id="i">“Odamlarning meni o`z ra`yi bilan fatvo beradi, deganlariga ajablanaman. Men faqat asar (hadis) bilan fatvo beraman!”, deganlarini zikr qilganlar (<span id="manba">Jaloliddin as-Suyutiy. Tabyiz as-sahifa bi-manoqibi Abi Hanifa. – Bayrut: Dor al-kutub al-ilmiya, 1990. – B. 113</span>).</p>
<p id="i">Shunga asoslanib, Imomi A`zam Abu Hanifa rahmatullohi alayhi o`zi necha marta fatvo berganlar va qancha fiqhiy masala aytganlar, degan savolni o`rtaga tashlab ko`raylik.     </p>
<p id="i">Taniqli hanafiy olimi Zohid al-Kavsariy rahimahulloh Imomi A`zam Abu Hanifa rahmatullohi alayhining fatvo bergan masalalari raqamini 83 000 (sakson uch ming) dan boshlaganlar (<span id="manba">Muhammad Zohid al-Kavsariy. An-Nukat at-tarifa. – Karotchi: Idorat al-Qur`on va-l-ulum al-islomiya, 1995. – B. 4-5</span>).</p>
<p id="i">Muhammad Zohid al-Kavsariy. An-Nukat at-tarifa. – Karotchi: Idorat al-Qur`on va-l-ulum al-islomiya, 1995. – B. 4-5</p>
<p id="ia">حوى ألف ألف من أحاديث أسندت؛ و أثبتها حفظا بقلب محصل</p>
<p id="ia">أجاب على ستين ألف قضية؛ بأخبرنا لا عن صحائف نقل</p>
<p id="i">(“Ul zoti sharif million atrofidagi musnad hadislarga ega, uni serhosil qalbida yod olib mustahkam tutardi. Ul zot oltmish ming hukmga javob berganlar. Bu bizning xabarimizga ko`radir, bu xildagi gaplar sahifalardan naql qilinmagan”). Mazkur madhiya hanbaliylarning fiqhiy matn kitoblariga bitilgan sharhlarda ham o`z aksini topgan.</p>
<p id="i">Imomi A`zam Abu Hanifa rahmatullohi alayhiga ta`na qiluvchilarning ko`pchiligi o`zlariga ma`naviy rahnamo deb biladigan Ibn Taymiya rahimahulloh 40 000 (qirq ming) masalaga javob berganini qayta-qayta ta`kidlashni yaxshi ko`radilar (al-A`lom al-aliya fiy manoqibi Ibn Taymiya // al-Maktabat ash-shomila. Isdori solis, 2006. 1/6). Ya`ni, Ibn Taymiya rahimahullohning hatto dunyo e`tirof qilgan eng kichik mujtahid Imomi Ahmad rahimahullohga yetishiga ancha bor! </p>
<p id="i">Shu yerda yana aytib o`tishni lozim topamiz: Imomi A`zam Abu Hanifa rahmatullohi alayhining shogirdi Imom Muhammad ibn al-Hasan ash-Shayboniy rahimahulloh esa halol va harom masalalarining o`zidan 200 000 (ikki yuz ming) masalani aytib, unga odamlar amal qilmoqlari lozimligini bayon qilgan ekanlar (<span id="manba">Qarang: Ibn Obidin. Rad ul-muhtor. 5-jild. – Riyoz: Dor olam al-kutub, 2003. – B. 584</span>).</p>
<p id="i">Xatib Bag`dodiy rahimahulloh o`zining “Tarixi Bag`dod” asarida yozishicha, Imomi A`zam Abu Hanifa rahmatullohi alayhiga xurosonliklardan 100 000 (yuz ming) masala so`ralgani va unga ul zot javob berishga tayyor ekanliklariga ishora qilingan (<span id="manba">Xatib Bag`dodiy. Tarixi Bag`dod. 15-jild. – Bayrut: Dor al-g`arb al-islomiy, 2001. – B. 542</span>).</p>
<p id="i">“Ishorot al-marom” sohibi Kamoliddin al-Bayoziy rahimahulloh hamda “Fatovoyi Bazzoziya” sohibi Ibn al-Bazzoz rahimahulloh Imomi A`zam Abu Hanifa rahmatullohi alayhidan naql qilingan masalalar soni 500 000 (besh yuz ming) taga etganligini qayd qilganlar (<span id="manba">Hofiziddin Ibn al-Bazzoz al-Kardariy. Manoqib al-Imom al-a`zam. 1-jild. – Haydarobod: Matbaatu Majlis doirat al-maorif an-nizomiya, 1321. – B. 55; Kamoliddin al-Bayoziy. Ishorot al-marom min iborot al-Imom. – Karochi: Zamzam, 2004. – B. 21</span>).</p>
<p id="i">“al-Inoya sharh al-Hidoya” muallifi rivoyatiga ko`ra esa Imomi A`zam Abu Hanifa rahmatullohi alayhi va ul zotning ashoblari o`rtaga qo`ygan masalalar soni “alf, alf va miatu alf va sab`una alfan va niyfa” bo`lgan! Ya`ni, 1 170 000 (bir million bir yuz yetmish ming) masaladan ortiqdir! (<span id="manba">Badriddin al-Ayniy. Al-Inoya sharh al-Hidoya. 1-jild. (“Fath al-qadir” hoshiyasida). – Misr: Amiriya, 1310. – B. 4</span>).</p>
<p id="i">Endi, Imomi A`zam Abu Hanifa rahmatullohi alayhi aytgan eng oz adaddagi masalalar soni 83 000 (sakson uch ming) bo`ladigan bo`lsa, ta`na qiluvchilar aytgan 125 ta bilan solishtirib, foiz hisobida hisob-kitob qiladigan bo`lsak, 99,85 % masalaga dalillar asosida Qur`on va hadislarga amal qilgan holda javob bergan bo`ladi, 0,15 % masalada esa hadisga amal qilmagan bo`lib chiqadi. Bu oddiy arifmetik hisobga ko`ra 0,15 % degani 99,85 % oldida yo`q hisoblanadi. Shunday emasmi?!</p>
<p id="i">Agar mana shuni birga nisbatan oladigan bo`lsak, Imomi A`zam Abu Hanifa rahmatullohi alayhi 666 (olti yuz oltmish olti) masaladan bittasida xato qilgan bo`lib chiqadilar, ya`ni, 666 (olti yuz oltmish olti) masaladan bittasidagina hadisdan emas, o`z ra`ylari ila javob bergan bo`lib chiqadilar.</p>
<p id="i">Agar Imomi A`zam Abu Hanifa rahmatullohi alayhi javob bergan masalalar soni deyilgan o`rtadagi adadning, ya`ni 100 000 (yuz ming) masaladan nisbat oladigan bo`lsak, 800 (sakkiz yuz) masaladan bittasida xato qilgan bo`ladilar, ya`ni, 800 (sakkiz yuz) masaladan bittasidagina hadisdan emas, o`z ra`ylari ila javob bergan bo`lib chiqadilar.</p>
<p id="i">Agar Imomi A`zam Abu Hanifa rahmatullohi alayhi javob bergan masalalar soni deyilgan o`rtadagi adadning, ya`ni  500 000 (besh yuz ming) masaladan nisbat oladigan bo`lsak, 4 000 (to`rt ming) masaladan bittasida xato qilgan bo`lib chiqadi. Ya`ni, 4 000 (to`rt ming) masaladan bittasidagina hadisdan emas, o`z ra`ylari ila javob bergan bo`lib chiqadilar.</p>
<p id="i">Agar Imomi A`zam Abu Hanifa rahmatullohi alayhi javob bergan masalalar soni deyilgan katta adadning, ya`ni 1 170 000 (bir million bir yuz yetmish ming) masaladan nisbat ko`radigan bo`lsak, 9360 (to`qqiz ming uch yuz oltmish) masaladan bittasidagina xatoga yo`l qo`ygan bo`ladi! Ya`ni, 9360 (to`qqiz ming uch yuz oltmish) masaladan bittasidagina hadisdan emas, o`z ra`ylari ila javob bergan bo`lib chiqadilar.</p>
<p id="i">Shunday ekan, ul zotni qanday qilib, ra`y ahli deyish mumkin, qanday qilib, hadisni qo`yib, o`z fikriga ergashgan deyish mumkin?!</p>
<p id="i">Yuqoridagi oddiy hisob-kitoblar bizni o`ylab ko`rishga chaqiradi. Bu oddiy hisob-kitoblar bizga hech qachon ulug`larni ta`na qilishga shoshilmaslikni o`rgatadi!</p>
<p id="i"><strong>To`rtinchidan, </strong>yuqoridagi hisob-kitobga ko`ra, Imomi A`zam Abu Hanifa rahmatullohi alayhini 666 (olti yuz oltmish olti) masaladan bittasida bo`lsa-da xatoga yo`l qo`ygan, deganimizda ham mujtahidning bir masalada to`g`ri ijtihod qilsa, ikki savob, xato aytsa, bir savob olishi haqidagi dalilni unutmaslik kerak! Buni unutmasligimiz lozim! Holbuki, ul zoti sharif mujtahidlarning raisi sifatida 666 (olti yuz oltmish olti) masaladan bittasida xato qilgan bo`lsalar, uning butkul ijtihodlari savoblardan iborat bo`lmaydimi?! Bu joyda, Rasululloh sollallohu alayhi va sallamning quyidagi hadisi shariflarini unutmasligimiz shart, lozim va lobuddir:</p>
<p id="ia">إِذَا حَكَمَ الْحَاكِمُ فَاجْتَهَدَ ثُمَّ أَصَابَ فَلَهُ أَجْرَانِ وَإِذَا حَكَمَ فَاجْتَهَدَ ثُمَّ أَخْطَأَ فَلَهُ أَجْر   </p>
<p id="i">“Qachon hokim hukm qilsa-yu, ijtihod qilganidan so`ng to`g`ri topsa, bas, unga ikki ajr bor. Agar hukm qilsa-yu, ijtihod qilganidan so`ng xatoga yo`l qo`ysa, bas, unga bitta ajr bor” (<span id="manba">Buxoriy, 6/6919; Muslim, 3/1716; Termiziy, 3/1326; Abu Dovud, 3/3576; Nasoiy, 3/5918-5920; Ibn Mojja, 3/2314; Ahmad, 4/17809; Bayhaqiy, 10/20153-20155; Doraqutniy, 4/4515; Ibn Hibbon, 11/5060; Abu Ya`lo, 11/5903; Bazzor, 2/8576</span>).</p>
<p id="i">Qayd qilish o`rinliki, yuqoridagi hadisda keltirilgan “hokim” o`rniga “voliy” hamda “qoziy” so`zlari qo`llangan rivoyatlar ham mavjud.</p>
<p id="i">Yuqoridagi hadis Imom Doraqutniy rahimahulloh rivoyatida quyidagicha keltirilgan:</p>
<p id="ia">إِذَا قَضَى الْقَاضِى فَاجْتَهَدَ فَأَصَابَ كَانَتْ لَهُ عَشْرَةُ أُجُورٍ وَإِذَا قَضَى فَاجْتَهَدَ فَأَخْطَأَ كَانَ لَهُ أَجْرَان</p>
<p id="i">“Qachon qozi hukm chiqarganida ijtihod qilib to`g`ri hukm qilsa, unga o`nta ajr bo`ladi. Agar hukm qilganida ijtihod qilib xatoga yo`l qo`ysa, unga ikkita ajr bo`ladi” (<span id="manba">Doraqutniy, 4/4511</span>).</p>
<p id="i">Abdulloh ibn al-Oss raziyallohu anhuga Rasululloh sollallohu alayhi va sallam bunday deganlar:</p>
<p id="ia">اقض بينهما... أنك إن أصبت فلك عشر أجور و إن اجتهدت فأخطأت فلك أجر</p>
<p id="i">“Ikkovining orasida qozilik qilaver. Albatta agar sen to`g`ri topsang o`nta savobga ega bo`lasan; agar ijtihod qilib, xatoga yo`l qo`ysang, bas, unda senga bitta savob bor” (<span id="manba">Dorimiy, 4/1; Ahmad, 4/17858; Hokim, 4/7004; Doraqutniy, 4/4508</span>).Muhaddis Hokim rahimahulloh bu hadisni sahih, deganlar.</p>
<p id="i">Boshqa rivoyatda esa sahoba Uqba ibn Omir raziyallohu anhuga Rasululloh sollallohu alayhi va sallam: “Ikkovining orasida qozilik qilaver. Agar ijtihod qilib, to`g`ri hukm qilsang, ikki ajrga, agar ijtihod qilib xatoga yo`l qo`ysang, bas, unda bitta ajrga ega bo`lasan!”, deganlar (<span id="manba">Dorimiy, 4/3; Ahmad, 4/17859; Tabaroniy, “al-Mo`jam al-avsat”, 8/7888; Doraqutniy, 4/4510</span>).</p>
<p id="i">Demak, biz keltirgan hisob-kitob va rivoyatlardan shu narsa ma`lum bo`lmoqdaki, 100 (yuz) dan 1 (bir) foizida ham xatoga yo`l qo`ymagan Imomi A`zam Abu Hanifa rahmatullohi alayhi agar xato qilgan esalar-da, Rasululloh sollallohu alayhi va sallam buyurganlariga ko`ra savobga ega bo`lgan hisoblanadilar. Shuningdek, agar xato qilgan bo`lsalar, Rasululloh sollallohu alayhi va sallamning ummatdan xato kechirilishi haqidagi hadisi shariflari borligi uchun ma`zur sanaladilar va mas`ul hisoblanmaydilar:</p>
<p id="ia">إن الله عز و جل تجاوز لأمتي عن الخطأ والنسيان وما استكرهوا عليه </p>
<p id="i">“Albatta Alloh azza va jalla ummatimdan xatoni, unutib qilganni va majburiy ravishda qilgan ishlarni o`tgandir” (<span id="manba">Ibn Mojja, 1/2043; Tabaroniy, 11/11274; Doraqutniy, 4/4397; Ibn Abu Shayba, 5/19390; Abdurrazzoq, 6/11416; Bayhaqiy, 6/11236; Ibn Hibbon, 16/7219; Hokim, 3/2801</span>).). Mazkur hadis haqida muhaddislardan Ibn Hibbon rahimahulloh: “Buxoriy shartiga ko`ra uning isnodi sahihdir”, degan bo`lsalar, Hokim rahimahulloh: “Shayxayn garchi bu hadisni taxrij qilmagan bo`lsalar-da, biroq, ular shartiga ko`ra bu sahih hadisdir”, deganlar.</p>
<p id="i">Shuning uchun, har qanday holatda ham savobga ega bo`lib turgan zotga ta`na qilishga hech kimning haqqi yo`q!  </p>
<p id="i">Sevganimiz, mingdan-ming rozi bo`lganimiz, mazhabida ekanligidan iftixor qilganimiz, taqlid qilganimizdan faxrlanganimiz Imomi A`zam Abu Hanifa rahmatullohi alayhiga ta`na qilganlarga, ayblaganlarga, taqlidni yomon ko`rganlarga javobimiz bir paytlar Xalaf ibn Ayyub rahimahulloh aytgan mana bu gapdir: “Ilm Alloh taolodan Muhammad sollallohu alayhi va sallamga keldi. So`ng sahobalarga, so`ng tobe`inlarga o`tdi. Keyin esa Abu Hanifa rahimahulloh va uning ashoblariga o`tdi. Bas, kim xohlasa, shunga rozi bo`lsin; kim xohlasa, shunga achchig`i kelib yuraversin!”.</p>
</body>
</html>