<p id="title">RASULULLOH (S.A.V.) QABRLARI ZIYORATIDAN BIR OGOHLIK!</p>
<p id="title"> (<span id="manba">“E`LO US-SUNAN” ASARIDAN BIR PARChA</span>)</p>
<p id="i">Imom Ahmad yaxshi (hasan) sanad bilan rivoyat qilgan (<span id="manba">5/422</span>) , u zot bunday deydi: Abdulmalik ibn Amr bizga hadis aytdi: u bizga Kasir ibn Zayd hadis aytdi, dedi: u Dovud ibn Abu Solihdan [rivoyat qildi], u esa bunday dedi:</p>
<p id="i">Marvon bir kuni bir kishining [Nabiyimiz sollallohu alayhi va sallam yotgan] Qabrga yuzlarini qo`yayotganini ko`rib qoldi. Marvon uning bo`ynidan ushlab olib: “Nima qilayotganingni o`zing bilasanmi?!”, dedi. U kimsa unga o`girilib, bunday dedi: </p>
<p id="i">“Ha! Men toshning oldiga kelganim yo`q, men Alloh Rasulining oldiga keldim, men toshning oldiga kelganim yo`q!”. </p>
<p id="i">So`ng esa: “Men Allohning Rasuli sollallohu alayhi va sallam: “Din uchun yig`lama, agar din uning g`amini qiladiganlar qo`lida bo`lsa, ammo din uning g`amini qilmaydiganlar qo`lida bo`lsa, yig`layver!” deganlarini eshitganman”, dedi. </p>
<p id="i">Al-Haysamiy aytadi (<span id="manba">“al-Majma` az-zavoid”, 5/245</span>): “Buni Imom Ahmad [“al-Musnad”da] va at-Tabaroniy “al-Mo`jam al-kabir” va “al-Mo`jam al-avsat”da rivoyat qilgan. Uning sanadida Kasir ibn Zayd bor, uni bir guruh [olimlar] ishonchli degan, Imom an-Nasoiy va ayrimlar esa zaif degan”.</p>
<p id="i">Ushbu hadisni Yahyo ibn al-Husayn ibn Ja`far al-Husayniy “Axbor al-Madina” asarida rivoyat qilgan: “Umar ibn Xolid menga hadis aytdi: Abu Nabotah bizga Kasir ibn Zayddan, u al-Muttalib ibn Abdulloh ibn Hantabdan hadis aytdi: U: “Marvon bir kishi qabrni quchoqlab turganda kelib qoldi”, deb hadisni [oxirigacha] rivoyat qildi. Al-Muttalib: “O`sha odam Abu Ayub al-Ansoriy edi”, degan. </p>
<p id="i">Imom as-Subkiy: “Abu Nabotah Yunus ibn Yahyodir, va undan [sanadda] oldingilar ishonchlidir, Umar ibn Xolidni esa men tanimayman”, degan.</p>
<p id="i">Men aytamanki: [Bu] muammo emas, chunki Imom Ahmad buni Abdulmalik ibn Amrdan rivoyat qilgan, u esa Kasir ibn Zayddan ishonchlidir va as-Subkiy uni ishonchli, deb ta`kidlagan. Bunday fikr “Vafo al-Vafo”da ham (<span id="manba">2/443</span>) qayd etilgan.</p>
<p id="i">Al-Izz bunday degan: “Abdulloh ibn Ahmad ibn Hanbalning “Kitab al-Ilal va-s-Su`alot” kitobida [zikr etiladi], u otasidan Abu Ali al-Savvaf orqali rivoyat qiladi, Abdulloh [ibn Ahmad] bunday deydi: </p>
<p id="i">“Men otamdan Nabiy sollallohu alayhi va sallamning qabrlarini quchoqlayotgan, qabrni ushlab va o`pib baraka olayotgan va Alloh taolodan bu ishi uchun ajr umid qilayotgandek qabrga muomala qilayotgan kimsa haqida so`radim. U zot: “Buning zarari yo`q!”, dedilar”. </p>
<p id="i">Bu unda [“Vafo al-Vafo”da] ham (<span id="manba">2:443</span>) qayd etilgan.</p>
<p id="i">Najdiylarning harakati, ular o`zlari hanbaliy bo`lsalar ham, juda g`aroyibdir. Ular bu [masalada] haddan ziyod qattiqqo`l bo`lib, odamlarni bundan juda qattiq qaytaradilar. Men Nabiy sollallohu alayhi va sallamning ravzalari qarshisida turib salavot yuborayotgan va ul zotga salom berayotganimda, najdliklardan bir askar Nabiy sollallohu alayhi va sallam ravzalarining oynasini o`payotgan bir ayolning ko`kragidan qo`li bilan itarib yuborganini va ayol yonboshiga yiqilib tushib, kiyimlari ochilib qolganini ko`rgandim. Hech shubha yo`qki, [Nabiy sollallohu alayhi va sallamga muhabbati] kuchli bo`lgan kishilarni muhabbat shunday kuyga solishi mumkin, kuchli shavqqa to`lgan kimsa uchun bu borada izn berish mumkin bo`ladi. Odamlarning bundagi darajalari har xildir. Shuning uchun ham, ayrim odamlar [qabrni] ko`rganlarida, o`zlarini boshqara olmaydilar va unga qarab oshiqadilar. Ayrim o`zini tuta biladiganlar esa sekinroq harakat qiladilar. Mana bu misralar naqadar go`zal bitilgan:</p>
<p id="i">O`tarman Laylining uyin yonidan,</p>
<p id="i">Devorlarin quchib, o`pib birma-bir.</p>
<p id="i">Emas ishqim sababi uning joyidan,</p>
<p id="i">Balki unda turgan go`zal jonidan.</p>
<p id="i">Imom an-Navaviy bunday deydi: “Ul zot sollallohu alayhi va sallamning qabrlarini aylanish joiz emas. Imom al-Halimiy va boshqalar aytganidek, qabr devorlariga qorin va orqa bilan teginmoq makruh bo`ladi”. </p>
<p id="i">U yana aytadi: “Qo`l bilan siypab tavof qilish yoki uni o`pish ham makruh bo`ladi; aksincha, ziyoratning odobi qabrdan bir oz masofada turib ziyorat qilishdir, xuddi agar u zotni tirikliklarida ma`lum masofadan turib ziyorat qilingani kabi”. </p>
<p id="i">Bu to`g`ri fikrdir! Ulamolar ham shunday deyishgan va shuni ma`qullashgan. Kimningdir xayolida [fikrida] qo`l bilan ushlash yoki shunga o`xshash amal baraka hosil qilishda samaraliroq degan tushuncha bo`lsa, bu uning johilligidan yoki bemulohazaligidan bo`ladi, chunki barakaga faqat Shariatga va ulamolarning ko`rsatmalariga amal qilish bilan erishiladi. </p>
<p id="i">“Vafo al-Vafo”dan olingan iqtibos tugadi (<span id="manba">2/442</span>)</p>
<p id="i">Men aytamanki: shuning uchun, “saddi zaroye`” uchun, ya`ni, bunaqa holatlar bo`lmasligi uchun avom odamlarni bundan qaytarish kerak. Ammo, o`zlarini nazorat qilolmaydigan odamlarni urish va ko`kraklaridan itarish singari qattiq qaytariqlar uchun ham asos yo`q, chunki siz bilganingizdek, bunda ma`lum darajada erkinlik mavjud. Ziyorat qiluvchi duoi-salom yo`llayotgan vaqti [o`zining boshini] qabrga qarab egilishdan saqlanishi kerak. Ibn Jamoa aytadi: “Ayrim ulamolar bunday degan: agar kishi ilmsiz bo`lgan holda, bunday amalni hurmat ko`rsatish belgisi deb o`ylasa, bid`atdandir”. </p>
<p id="i">“Vafo al-Vafo”dan olingan iqtibos tugadi (<span id="manba">2:445</span>)</p>
<p id="i">Zafar Ahmad al-Usmoniy at-Tahonaviy. E`lo us-sunan. 7-juz`. – Bayrut: Dor al-fikr, 2001. – B. 3616-3617.</p>
<p id="i">“E`lo us-sunan”dan tarjima qilingan ushbu parchada vahhobiylarning (ular matnda ‘Najdiylar’ deb keltiriladi) mutaassibligining bir jihati tanqid qilinadi. Bu parcha “az-Ziyorat an-nabaviya” (<span id="manba">“Nabiy sallallohu alayhi va sallamning qabrlarini  ziyorat qilish”</span>) bobidan olingan. Bobning oxirida bu bob 1352/1934 yil nihoyasiga yetgani ma`lum qilinadi. Bu bob Mavlono Ashraf Ali Tahonaviy (r.h.)ning hayotlik paytlarida va u kishining bevosita rahbarligida yozib tugatilgan.</p>
</body>
</html>