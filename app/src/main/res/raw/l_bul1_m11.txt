<p id="title">NAMOZ VA TAKFIR</p>
<p id="i">Bugungi kunda internetdan foydalanuvchilar soni kun sayin ortib bormoqda. Bu xalqaro tizimning eng yaxshi tarafi shuki, undan kim nimani istasa, shuni topa olish imkonining borligidir. Eng yomon tarafi esa, unga xohlagan odam xohlagan ma`lumotini joylab, butun dunyoga e`lon qila olishidir. Bu esa e`tiqodi shakllanmagan, bilimi sayoz odamlarning bir qatlami orasida turli tushunmovchiliklar, ixtiloflar keltirib chiqarmoqda. Buning «kun muammosi»ga aylanib borayotgan ziyonlaridan biri yosh, qiziquvchan yigit-qizlarning turli-tuman, rasmiy yoki norasmiy diniy saytlardan sahih-ishonarli bo`lmagan ma`lumotlarni olib, uni rost deb, shu haq deb ishonib qolishlaridir. Afsuski, bugungi kunimizda shunday holatlarga ko`p guvox bo`lib qolyapmiz. Bunday muammolardan biri namoz o`qimaydiganlarni kofirga chiqarib, «Benamozlar kofirdir» deb yurganlardir.</p>
<p id="i">Albatta, namoz Islom arkonlaridan bo`lib, hadislarda <strong>«Namoz dinning ustunidir»</strong>, deyilgan. Alloh taolo Qur`oni Karimda namozning farzligini bayon etib, shunday marhamat qiladi:</p>
<p id="ia">إِنَّ الصَّلَاةَ كَانَتْ عَلَى الْمُؤْمِنِينَ كِتَابًا مَّوْقُوتًا</p>
<p id="i">Ya`ni <strong>«Albatta, namoz mo`minlarga vaqtida farz qilingandir»</strong>  (<span id="manba">Niso surasi, 103-oyat</span>).</p>
<p id="i">Payg`ambarimiz Muhammad sollallohu alayhi vasallamdan ham bu mavzuda ko`plab hadislar keltirish mumkin. Qo`yingki, namozning farzligini tan olmaydigan deyarli birorta musulmon yo`q. Shu tufayli bu mavzuda so`zni qisqa qilamiz-da, «internet ustoz»lardan ta`lim olib, «Benamoz kofirdir» deb aytayotgan do`stlarimizga yuzlanamiz.</p>
<p id="i">Eng avvalo, bu so`zni aytayotgan odamga quyidagi savolni berib ko`rish lozim: «Ayting-chi do`stim, bu so`zingizning tafsili bormi yoxud umumiy hukm qilyapsizmi?» Agar u: «Bu so`zim umumiy emas, balki «namozning farzligini inkor etib, uni qasddan tark qiluvchilarni nazarda tutyapman» desa, unga aslo e`tirozimiz yo`q. Uni bu so`zida tasdiqlaymiz. Darhaqiqat, namozning farzligini tan olmagan kishi mo`min emasdir.</p>
<p id="i">Lekin «Bu so`zim umumiy, «benamozning bari kofirdir» deb qat`iy qaror qilguday bo`lsa, u holda bu do`stimizga shunday nasihatimiz bor.</p>
<p id="i">Avvalombor birovni «kofir» deyishga aslo shoshilmaslik kerak. Bu so`z juda kuchli va aniq dalil asosida bo`lishi lozim. Shoshma-shosharlik, jahl-g`azab va hissiyotlarga berilib birovni «kofirsan» deyish shariatimizda juda katta gunoh hisoblanadi. Qolaversa, birovni kofir deyishdan oldin aytgan odamning bu so`z bilan o`zi ham iymonidan ajrab qolish ehtimoli borligini nazardan chetda qoldirmasligi kerak. Ayniqsa kofir bo`lgan kishining xukmlarini ham bilishi lozim. Inson agar dinidan chiqib kofir bo`lsa (Alloh saqlasin), uning ilgari qilgan barcha yaxshi, savob amallari, o`qigan namozu tutgan ro`zalariyu va boshqa ibodatlari puchga chiqadi. Agar haj qilgan bo`lsa u ham bekor bo`ladi. Shariat bo`yicha oilasi (nikohi) buziladi, jamiyatdan ajratib, yakkalatib qo`yiladi.</p>
<p id="ia">عَنْ عَبْدِ اللهِ بْنِ عُمَرَ رَضِيَ اللهُ عَنْهُمَا: أَنَّ رَسُولُ اللهِ  قَالَ: أَيُّمَا امْرِئٍ قَالَ لِأَخِيهِ يَا كَافِرُ. فَقَدْ بَاءَ بِهَا أَحَدُهُمَا إِنْ كَانَ كَمَا قَالَ وَإِلاَّ رَجَعَتْ عَلَيْهِ</p>
<p id="i">Abdulloh ibn Umar roziyallohu anhumodan rivoyat qilinadi:</p>
<p id="i">Rasululloh sollallohu alayhi vasallam: «Qay bir kishi birodariga «ey kofir» deb aytsa, (u so`z) ikkovlaridan biriga qaytadi. Agar u o`sha aytgan so`zidek bo`lsa, (kofirdir). Bordiyu, unday bo`lmasa, (aytuvchining) o`ziga qaytadi», dedilar (<span id="manba">Buxoriy va Muslim rivoyat qilishgan</span>).</p>
<p id="i">Ushbu xadisning zohiriga binoan musulmonga qarata «ey kofir» degan kishining o`zi kofir bo`ladi, deganlar ham bor. Ammo jumhur ulamo: «So`kinish niyatida aytgan bo`lsa kofir bo`lmaydiyu lekin ta`zirga mustahiq bo`ladi. Mabodo so`kinish niyati bilan emas, balki o`sha musulmonni haqiqatan kofir deb e`tiqod qilgan bo`lsa, unda bu so`zni aytuvchining o`zi kofir bo`ladi» degan. Ammo, ming afsuski, hozirgi kunda «benamozlar kofirdir» deyuvchilar so`kinish niyatida emas, balki ularni haqiqatan iymonsiz deb e`tiqod qilishmoqda.</p>
<p id="i">Aqoid kitoblarimizda keltirilishicha, jumhur Ahli sunna qibla ahlini kufrga hukm etmaslikka qaror qilishgan. Imom A`zam – Abu Hanifa rohimahulloh «Al-Fiqhul akbar»da shunday deydi:</p>
<p id="ia">وَلَا نُكَفِّرُ مُسْلِمًا بِذَنْبٍ مِنَ الذُّنُوبِ وَإِنْ كَانَتْ كَبِيرَةً إِذَا لَمْ يَسْتَحِلَّهَا، وَلَا نُزِيلُ عَنْهُ اسْمَ الْإِيمَانِ، وَنُسَمِّيهِ مُؤْمِنًا حَقِيقَةً، وَيَجُوزُ أَنْ يَكُونَ مُؤْمِنًا فَاسِقًا غَيْرَ كَافِرٍ</p>
<p id="i">«Biz birorta musulmonni, biror gunoh sababli, garchi u kabira bo`lsa ham, modomiki o`sha gunohni halol hisoblamas ekan, kofir demaymiz. Va undan iymon ismini olib tashlamaymiz. Balki uni haqiqatan mo`min deb ataymiz. Kishi kofir emas, balki fosiq mo`min bo`lishi mumkindir».</p>
<p id="i">Bu matn sharhida Ali Qori aytadi: «Imom Abu Hanifa bu so`zlarni qibla ahlini, garchi u ahli bid`at bo`lsa ham kofirga hukm qilish mumkin emasligini bildirib qo`yish niyatida keltirganlar». «Mulhaqot»da Ali Qori imom Abu Hanifaning «Ahli qibladan birortasini kofirga chiqarmadik» degan so`zlarini ham naql qilgan. Yana, u shuningdek imom Shofe`iyning: «Nafsu havosiga berilganlarning shahodatini rad qilmayman (qabul qilaman), faqat xattobiylar mustasno, chunki ular yolg`onni halol derdilar» degan so`zlarini ham zikr qilib o`tgan.</p>
<p id="i">Imom Ahmad ibn Hanbal aytardilar: «Bir narsani vojib yoki harom deyish, birovga savob yoki azob berish, birovni kofir yoki fosiq deb hukm qilish Allohning ishidir! Bu bizning ishimiz emas. Biz faqat Alloh va uning Rasuli xarom deganni «harom» deymiz, halol deganini «halol» deymiz». Qarang, naqadar go`zal va hikmatli so`zlar.</p>
<p id="i">Xo`sh, unda benamozni kofirga chiqarayotganlar o`z da`volariga nimalarni asos qilishadi? Keling, bularni birma-bir ko`rib chiqaylik:</p>
<p id="i">1. Zohiriy ma`nosi benamozning kufriga dalolat qiluvchi bir qancha xadislar ham bor. Balki ular o`sha hadislarga asoslanishar? Masalan, imom Muslim o`z «Sahih»ining «Iymon kitobi»dagi «Namozni tark qiluvchini kofir demoq» bobida rivoyat qilgan ushbu hadisni olaylik.</p>
<p id="ia">إِنَّ بَيْنَ الرَّجُلِ وَبَيْنَ الشِّرْكِ وَالْكُفْرِ تَرْكَ الصَّلاَةِ</p>
<p id="i">Ya`ni: «banda(ning iymoni) bilan shirk va kufr orasida namozning tarki bordir».</p>
<p id="i">Imom Navaviy ushbu hadisning sharhida aytadi: «Ammo namozni tark qiluvchi (ya`ni benamoz) agar namozning vojibligini inkor etib tark qilsa, uning kofir ekani butun musulmonlar ijmo`si bilan muqarrardir. Lekin Islomga yangi kirib, namozning farzligidan xabar topmagan musulmonlar bundan mustasnodir». Namoz o`qimayotganlar mabodo xuddi hozirgi aksar benamozlar kabi dangasalik qilib namozni tark qilsalar-chi? Bu xususda Islom ulamolari orasida turli qarashlar bor. Imom Molik, Shofe`iy, salaf va xalaflardan iborat jumhur ulamolar, imom Abu Hanifa va kufalik olimlar: «Dangasalik bilan namozni tark qilganlar kofir emas, balki fosiqdir», deyishadi.</p>
<p id="i">Hadisning zohiriga tayangan holda «benamozlar umuman kofir» deganlar ham bo`lgan. Jumladan, imom Ahmad ibn Hanbalning ikki rivoyatdan birida shunday degani bildiriladi. Bu fikrni Ali ibn Abu Tolib roziyallohu anhudan rivoyat qilganlar ham bor. Shuningdek, salaflardan bir jamoa ham shu fikrda bo`lgan. Abdulloh ibn Muborak, Isxoq ibn Rohavayhlar ham o`shalardan edi.</p>
<p id="i">Birinchi jamoa ushbu oyati karimani hujjat qiladilar:</p>
<p id="ia">إِنَّ اللهَ لَا يَغْفِرُ أَنْ يُشْرَكَ بِهِ وَيَغْفِرُ مَا دُونَ ذَلِكَ لِمَنْ يَشَاءُ وَمَنْ يُشْرِكْ بِاللهِ فَقَدِ افْتَرَى إِثْمًا عَظِيمًا</p>
<p id="i"><strong>«Albatta, Alloh O`ziga shirk keltirilishini kechirmas. Undan boshqa gunohni, kimni xohlasa, kechirur. Kim Allohga shirk keltirsa, shubhasiz, katta gunohni to`qibdir» </strong> (<span id="manba">Niso surasi, 48-oyat</span>).</p>
<p id="i">Yana, shuningdek, ular ushbu hadisni ham hujjat qilishadi:</p>
<p id="ia">مَنْ قَالَ لَا إِلَهَ إِلَّا اللهُ دَخَلَ الْجَنَّةَ</p>
<p id="i">ya`ni: «Kim «La ilaha illalloh» desa, jannatga kiradi...» </p>
<p id="i">Imom Navaviyning aytishicha, jumhur tomon shu ikki hujjat asosida yuqoridagi, zohiran benamozni kufriga dalolat qiluvchi hadis va unga mazmunan yaqin bo`lgan boshqa hadislarga «Namozning farziyatini inkor qiluvchilar ko`zda tutilgan» deb izoh berishgan.</p>
<p id="i">Yana shuni bilib olishimiz lozimki, dinimizda muhaddislardan ko`ra faqihlarning martabasi balandroqdir. Zero, fiqhsiz hadis bilan mashg`ul bo`lish ko`pincha yo`ldan ozishga sabab bo`ladi. «Madorik» (<span id="manba">1-jild, 96-bet</span>)da Abdulloh ibn Vahbdan shunday rivoyat keltiriladi: «U aytadi: «Hadis yo`ldan adashtiruvchidir, faqat faqihlar bundan mustasno».</p>
<p id="i">Endi bir fikr qilaylik: bizlar na muhaddismiz va na faqihmiz! Shunday ekan, faqihlar yo`lidan borganimiz afzal emasmi? O`zimizcha hadislarga chang solib, aksar ummatga qarshi yo`ldan borsak, oqibati xayrli bo`lmas?!</p>
<p id="i">2. O`sha so`zni aytgan birodarimiz balki: «Amal iymonning sihhati uchun zarur» deb hisoblar? U shunday e`tiqodda bo`lgan taqdirda ham baribir bu so`zida uni haq deya olmaymiz. Chunki Ahli sunna bilittifoq amal iymonnig sihhatiga emas, balki kamoliga shartdir, degan.</p>
<p id="i">Masalani yanada yaxshiroq tushunish uchun, avvalo bizga «Iymon nima?» degan savolning javobi lozim bo`ladi.</p>
<p id="i">«Iymon» so`zining shar`iy ta`rifi haqida Mullo Ali Qori rohimahulloh «Mirqotul-mafotih»ning avvalgi juzidagi «Iymon kitobi»da «ushbu masalada ulamolar har-xil qarashga ega bo`lib, bu asosan uch xil ekani»ni bildiradi:</p>
<p id="i"><strong>Birinchisi.</strong> Iymon – Payg`ambar alayhissalom keltirgan ahkomlarning haqligini chin dildan tan olib, tasdiqlashdir. Agar uni batafsil dalillari bilan bilmasa-da, u iymonga hisob qilinaveradi. Bu eng sahih ta`rif bo`lib, hatto muqallidni (muqallid – ota-ona va ajdodlari musulmon bo`lgani tufayli ularga taqlidan o`zini musulmon hisoblaydigan, ammo o`z dalillarini bilmaydigan musulmon) iymonini ham o`z ichiga oladi. Ya`ni, kim din arkonlarini tan olib, uning farzini – farz, naflini – nafl deb e`tiqod qilsa, u mo`min deyilaveradi. Iymon tarifida aksar ulamolar, imom Ash`ariy, muhaqqiqlar va to`rt mujtahid imom shu mazhabni tanlashgan.</p>
<p id="i"><strong>Ikkinchisi.</strong> Iymon – qalb bilan tasdiq etib, til bilan iqror bo`lishdir. Ba`zi rivoyatlarda iqror iymonning sihhati uchun shart emas, balki shar`iy xukmlar ijrosi uchun shartdir, deyilgan. Hofizuddin Nasafiy Abu Xanifa rohimahullohdan shu ta`rif rivoyat qilinganini, imom Moturidiyning mazhabi xam shu ekani va Ash`ariy xam ikki rivoyatdan to`g`rirog`ida shu mazhabda ekanini aytgan.</p>
<p id="i">Boshqa rivoyatlarda kelishicha esa, iqror iymonning rukniyu, ammo asliy rukn emas, zoid rukndir. Shuning uchun ham iqrordan ojiz bo`lganda va majburlik vaqtida soqit bo`ladi. Yana, shuningdek birov qalban tasdiqlaboq to`satdan vafot topsa, ijmo`ga ko`ra u mo`min hisoblanadi, deyilgan. To`g`risi shuki, iqror talab qilingan vaqtda rukn, talab qilinmaganda esa shar`iy ahkom ijrosi uchun shart hisoblanadi (ya`ni bir kimsaning mo`minligini aniqlash uchun undan iqror talab qilinsayu u agar iqrorni rad qilsa, uni mo`min deyilmaydi. Ammo birov, masalan o`lib qoldi. Kundalik xayot tarzi musulmonlar bilan birga edi. U mo`min xisoblanadi va janoza o`qib dafn qilinaveradi). Iqror xususidagi ikki rivoyat orasini shu usul bilan murosaga keltirib, xilof lafziy ekani oydinlashadi.</p>
<p id="i"><strong>Uchinchisi.</strong> Iymon – qalb, til va boshqa a`zolarning fe`lidir. Ahli xadislar, imom Molik, Shofe`iy, Ahmad ibn Hanbal, Avzo`iy va mo`tazilalar, xavorijlar shu mazhabda edi. Biroq mo`tazilalar aytishadiki, amal qilmagan kimsa kofir emas, ammo mo`min ham emas. Shunday bo`lsa-da u abadiy do`zaxiydir. Xavorijlar aytishadiki, amal qilmagan kishi qat`iy kofirdir va abadiy do`zaxiydir. Ahli sunna aytadiki, amal qilmagan kishi kofir emas, mo`mindir. Lekin komil mo`min emas, fosiq mo`mindir. Uning oxiratdagi holi esa Alloh taoloning xohishi ostidadir: xohlasa uni afv etib jannatga kiritadi, xohlamasa gunohiga yarasha do`zaxda azoblab, so`ngra jannatga kiritadi. Alloh taolo aytadi:</p>
<p id="ia">إِنَّ اللهَ لَا يَغْفِرُ أَنْ يُشْرَكَ بِهِ وَيَغْفِرُ مَا دُونَ ذَلِكَ لِمَنْ يَشَاءُ وَمَنْ يُشْرِكْ بِاللهِ فَقَدِ افْتَرَى إِثْمًا عَظِيمًا</p>
<p id="i"><strong>«Albatta, Alloh O`ziga shirk keltirilishini kechirmas. Undan boshqa gunohni, kimni xohlasa, kechirur. Kim Allohga shirk keltirsa, shubhasiz, katta gunohni to`qibdir»</strong> (<span id="manba">Niso surasi, 48-oyat</span>).</p>
<p id="ia">عَنْ أَنَسِ بْنِ مَالِكٍ  قَالَ: قَالَ رَسُولُ اللهِ: الظُّلْمُ ثَلَاثَةٌ: فَظُلْمٌ لَا يَغْفِرُهُ اللهُ، وَظُلْمٌ يَغْفِرُهُ اللهُ، وَظُلْمٌ لَا يَتْرُكُ اللهُ مِنْهُ شَيْئًا فَأَمَّا الظُّلْمُ الَّذِي لَا يَغْفِرُهُ اللهُ فَالشِّرْكُ وَقَالَ إِنَّ الشِّرْكَ لَظُلْمٌ عَظِيمٌ وَأَمَّا الظُّلْمُ الَّذِي يَغْفِرُهُ اللهُ فَظُلْمُ الْعِبَادِ لِأَنْفُسِهِمْ فِيمَا بَيْنَهُمْ وَبَيْنَ رَبِّهِمْ وَأَمَّا الظُّلْمُ الَّذِي لَا يَتْرُكُهُ فَظُلْمُ الْعِبَادِ بَعْضُهُمْ بَعْضًا حَتَّى يَدِينَ لِبَعْضِهِمْ مِنْ بَعْضٍ</p>
<p id="i">Anas ibn Molik roziyallohu anhudan rivoyat qilinadi:</p>
<p id="i">Rasululloh sollallohu alayhi vasallam aytdilar: «Zulm uch turlidir. Bir zulm borki, uni Alloh taolo kechirmaydi. Yana bir zulm borki, uni Alloh taolo kechiradi. Yana bir zulm shuki, Alloh taolo undan birortasini tark qilmaydi.</p>
<p id="i">Alloh taolo kechirmaydigan zulm shirkdir», dedilar va «Albatta, shirk katta zulmdir» oyatini keltirdi. (Keyin) «Ammo Alloh kechiradigan zulm – bandalarning o`zlari bilan Alloh o`rtasidagi o`z nafslari uchun qilgan zulmlaridir. (Keyingi) Alloh undan birortasini tark qilmaydigan zulm – bandalarning o`zaro bir-birlariga qilgan zulmlariki, Alloh ularni bir-biridan qasos olib bermagunicha aslo kechirmaydi», dedilar» (<span id="manba">Hofiz Abu Bakr Bazzor rivoyat qilgan</span>).</p>
<p id="i">Oyati karima va hadisi sharifdan ochiq bilinib turibdiki, eng katta gunoh – bu shirkdir. Undan boshqa gunohlar – agar u banda va Alloh orasidagi gunoh bo`lsa, masalan amrlarning tarki va yo nahyilarning fe`li kabi gunohlar – Allohning xohishiga bog`liq bo`lib, kechirilishi mumkin. U gunoh mabodo bandalar orasidagi o`zaro gunohlar turidan bo`lsa, uni ham Alloh kechirishi mumkin, faqat sharti shuki avval bir-birlaridan haqlarini undirib beradi va shundan keyin mag`firat bo`lishi mumkin».</p>
<p id="i">Shayx Mullo Ali Qori yuqoridagi uch xil tarifni keltirganidan so`ng Ahli sunna ulamolarining xiloflari haqiqiy bo`lmay, lafziy ekanini izohlab bergan olimlarning so`zlaridan naql keltiradi:</p>
<p id="i">Ulamolar aytishadiki, Ashobi hadis bilan Ahli sunnaning boshqalari orasida aslida bir-biridan ayrolik yo`qdir. Chunki amrlaru nahyilarni mahkam tutish, bilittifoq iymon kamolidan hisoblanadi, uning mohiyatidan emas. Umumiy ta`rifda Ahli hadis, Imom Molik, Shofe`iy, Ahmad ibn Hanbal bilan mo`tazilalar va xavorijlarning mazhabi birdek tuyulsa-da, ammo xavorijlar va mo`tazilalar tutgan yo`lning Ahli sunna yo`lidan farqi bordir. Badruddin Ayniy «Umdatul qoriy»da zaydiyya firqasining ham xavorijlar va mo`tazilalar bilan bir xil qarashda ekanini aytib o`tgan. Chunki ular: amal iymonning mohiyatidan, deydi. Boshqalar esa ittifoqan amal iymonning kamolidan, deyishadi. Asl iymon esa Allohning yagonaligi va Muhammad alayhissalomni haq Rasul ekanini chin dildan tan olsa bo`ldi. Sharti shuki, undan talab qilinganda qalbidagi e`tiqodini tilida oshkora aytib bersin.</p>
<p id="i">Keling, endi kalom ilmi kitoblaridan ba`zilariga nazar solib o`tamiz.</p>
<p id="i">Ahli sunna raisi, imom A`zam Abu Hanifa rohimahulloh «Fiqhul akbar»da aytadi: «Iymon – til bilan iqror bo`lish va qalb bilan tasdiq qilishdir». Mulla Ali Qori o`z sharhida mazkur matnga sharh berarkan, ayni matn sohibi, imom Abu Hanifaning «Vasiyat» kitobidan quyidagilarni keltiradi:</p>
<p id="i">Abu Hanifa rohimahulloh «Vasiyat kitobi»da quyidagicha ta`rif beradi:</p>
<p id="i">Iymon – oshkora til bilan iqror etish va uni chin dildan tasdiq qilishdir. Iqrorning o`zi iymonga hisob etilmaydi. Aks holda munofiqlarning bari mo`min deyilgan bo`lar edi. Shuningdek, tasdiqning o`zi ham iymonga hukm qilinmaydi. Aks holda Ahli kitoblar ham mo`min hisoblangan bo`lar edi. Alloh taolo munofiqlar haqida shunday degan:</p>
<p id="ia">إِذَا جَاءَكَ الْمُنَافِقُونَ قَالُوا نَشْهَدُ إِنَّكَ لَرَسُولُ اللهِ وَاللهُ يَعْلَمُ إِنَّكَ لَرَسُولُهُ وَاللهُ يَشْهَدُ إِنَّ الْمُنَافِقِينَ لَكَاذِبُونَ</p>
<p id="i"><strong>«Munofiqlar huzuringga kelganlarida, guvohlik beramizki, sen, albatta, Allohning Rasulisan, derlar. Holbuki, Alloh albatta sen Uning Rasuli ekaningni biladi. Va Alloh guvohlik berurki, albatta, munofiqlar yolg`onchidirlar»</strong> (<span id="manba">Munofiqun surasi, 1-oyat</span>).</p>
<p id="i">Va yana Alloh taolo Ahli kitoblar haqida shunday degan:</p>
<p id="ia">الَّذِينَ آتَيْنَاهُمُ الْكِتَابَ يَعْرِفُونَهُ كَمَا يَعْرِفُونَ أَبْنَاءهُمُ الَّذِينَ خَسِرُواْ أَنفُسَهُمْ فَهُمْ لَا يُؤْمِنُونَ</p>
<p id="i"><strong>«Biz kitob berganlar uni o`z farzandlarini tanigandek tanirlar. Ular o`zlariga ziyon qilganlardir, ana o`shalar iymon keltirmaslar»</strong>  (<span id="manba">An`om surasi, 20-oyat</span>). (<span id="manba">Mullo Ali Qori , «Sharhi Fiqhul-akbar.76-77-betlar</span>).</p>
<p id="i">«Aqoidi Tahoviya» va «Aqoidi Nasafiya»da ham xuddi shuningdek keltirib o`tilgan.</p>
<p id="i">Mujtahid imom Muhammad ibn Idris Shofe`iyga mansub «Fiqhul-akbar» risolasida iymonga shunday ta`rif berilgan: «Iymon – qalb bilan bilish, til bilan iqror bo`lish, a`zolar bilan amal qilishdir. So`ngra iymon asl va far`dan iboratdir:</p>
<p id="i">1) asl shuki, uni agar banda tark etsa, kofir bo`ladi. Qalbda bilishi lozim bo`lgan narsalar va e`tiqodi vojib bo`lgan narsalar kabi.</p>
<p id="i">2) far` shuki, uni tark etish bilan banda kofir bo`lmaydi. Lekin ba`zilarini tark qilish bilan u osiy bo`ladi. Namozlardan farzlari va boshqa vojibotlar kabi.</p>
<p id="i">Va ba`zilarini tark qilish sababli afzalni ushlamagan bo`ladi. Namozlardagi nafllari va boshqa mandublar kabi» (<span id="manba">(«Kitobu Fiqhul-akbar fit-tavhid lilimamish-Shafe`iy». 31-bet, Matba`atil adabiya, Misr</span>).</p>
<p id="i">Badruddin Ayniy rohimahulloh «Umdatul-qoriy»ning «Iymon kitobi»da imom Shofe`iydan ushbu naqlni keltiradi: «Imom Shofe`iy rohimahulloh aytdilar: «Iymon – tasdiq, iqror va amaldir. Birinchisini tark qilgan munofiqdir! Ikkinchisini tark qilgan kofirdir! Uchinchisini tark qilgan fosiqdir. Fosiqlar jahannamda abadiy qolishdan qutulib, jannatga kiradi». </p>
<p id="i">Yuqorida ko`rsatilgan ta`riflarga diqqat bilan nazar solsak, o`zini Ahli sunna jamoasiga mansubman deb hisob qilgan do`stlarimizning namoz o`qimagan kishiga dabdurustdan «sen kofirsan» deyishi nohaqlik ekani ma`lum bo`ladi. Chunki u agar «namoz Allohning buyrug`i, bir kun o`qirman» deb e`tiqod qiluvchi dangasalardan bo`lsa (bugungi kunda benamozlarning aksari shunday e`tiqoddadir) unga Ahli sunna olimlari bilittifoq fosiq mo`min deb baho berishgandir.</p>
<p id="i">3) Ehtimol «benamozlar kofirdir» degan birodarimiz imom Ahmad ibn Hanbal rohimahullohning yo`lini olmoqchidir? Chunki imom Ahmad rohimahulloh namozni beuzr, qasddan tark qilgan odam masalasida jumhurga xilof tarzda «u kimsa murtaddir» deb hukm qilgan. Xo`sh, mayli, u kishi imom Ahmadnining ushbu so`ziga suyandi ham, deylik. Bu esa quyidagi ikki holatdan birida bo`lishi mumkin: </p>
<p id="i"><strong>Birinchi holat:</strong> o`sha kishi butkul hanbaliy mazhabidandir. Bu holda o`z mazhabi fatvosini boshqa mazhab vakillari orasida umumiy xolda, baralla aytishi mumkin emas, balki «Bizning mazhabda shunday....» deb qaydlab qo`yishi kerak. Faqat o`z mazhabdoshlari orasida bo`lsa, ularning o`zigagina ommatan aytishi mumkin.</p>
<p id="i"><strong>Ikkinchi holat:</strong> bu so`zni aytgan odam hanbaliy mazhabiga mansub emas. Bu uch xil holatda bo`lishi mumkin: a) masalan, u hanafiy yoki shofe`iy mazhabida. U holda bu so`zni umumiy qilib emas, balki qaydlab aytishi lozim, masalan, «Namozning farziyatini tan olgan, ammo uni qasddan beuzr tark qilgan kishi imom Ahmadning so`ziga ko`ra murtaddir» deganga o`xshash ko`rinishda; b) yoki u o`zini mujtahid maqomiga yeta olgan olim hisoblab, biror muayyan mazhabga ergashmaydi. U holda bu so`zning qoili, ijtihod shartlarini o`zida hosil qila olgan olim bo`lishi lozim (Usulul-fiqh kitoblarida ijtihod shartlari batafsil berilgan). Mujtahidi mutlaq va yoki mujtahidi muqayyad bo`lsa ham baribir. Ammo imom G`azzoliy, Navaviy, Faxruddin Roziy kabi ulamolar to`rt imomdan boshqa, mujtahidi mutlaq darajasiga yeta olgan olimni dunyo hali ko`rgani yo`qligini aytishgan; v) u kishida ijtihod shartlari mavjud emas. Bu holda bu do`stimizning imom Ahmadning fatvosiga amal qilishi mumkin ham emas, boshqalarni unga amal qilishga targ`ib qilishi ham mumkin emas.</p>
<p id="i">Bu narsa shariatda «talfiq» deyiladi. Talfiq – layoqatli bo`lmagan holda turli mazhablarning o`zi xohlagan fatvolariga amal qilishdir, ulamolar esa bundan qaytarishgan. Masalan, hanafiylardan shayx Ibn Obidin «Bahrur-roiq»ning hoshiyasida (<span id="manba">6-jild, 289-bet</span>) aytadi: «Muayyan mazhab muftiysining o`z mazhabida aniq ko`rsatilgan masalada boshqa mazhab yo`lini tutishi va u bo`yicha fatvo berishi mumkin emas».</p>
<p id="i">Molikiylardan imom Nafroviy «Favoqehud-devoniy»da (<span id="manba">2-jild, 357-bet</span>) aytadi: «To`rt imomdan biriga ergashish vojibligiga musulmon ijmosi tuzilgandir. Faqat ijtihod ahllari bundan mustasno».</p>
<p id="i">Shofe`iylardan Jaloluddin Mahalliy «Jam`ul-javome`»ning sharhida (<span id="manba">2-jild, 440-bet</span>) aytadi: «Eng sahih so`z shuki, omiylar modomiki ijtihod martabasida bo`lmas ekan, ularga muayyan bir mazhabga taqlid qilish lozim bo`ladi. U xoh boshqa mazhabni o`z mazhabi bilan teng va yo arjah deb e`tiqod qilsin, buni ahamiyati yo`q».</p>
<p id="i">Hanbaliylardan Mardoviy «al-Insof»da (<span id="manba">11-jild, 194-bet</span>) aytadi: «Rioyatul-kubro»da aytiladiki, har bir muqallidga biror muayyan mazhabga taqlid qilishi lozim bo`ladi. Ijtihod ahli bundan mustasno. Ahli sunna olimlaridan «muayyan mazhabga taqlid lozim emas» deganlar ham bor. Ammo ular bu so`zlarida ijtihod shartini ham o`rtaga qo`yishgan».</p>
<p id="i">Endi «Benamoz kofirdir» deb aytayotgan do`stimizga bu so`zida haq bo`lishi uchun faqat bir yo`l qolyapti. U ham bo`lsa uning mujtahid maqomida bo`lishidir. Agar u o`zida ijtihod shartlarini o`zlashtirgan bo`lib, bu so`z uning ijtihodi bo`lsa, u holda biz uni aslo tanqid qila olmaymiz. Lekin u mujtahid bo`lmasa-chi? Unga bu holatda shariat qanday munosabatda bo`ladi? Bu haqda endi ular o`ylab ko`rishlari kerak!</p>
<p id="i">4) Balki o`sha do`stimiz benamozlarni da`vat qilmoqchi bo`lib, ularni benamozlikdan qo`rqitib qo`yish niyatida «Benamozlar kofir» deb aytgandir? Ammo da`vat qilishdagi bu uslub bugungi kunda o`zini oqlamayotgani ko`pchilikka ma`lum bo`lib bormoqda. Chunki da`vatda bu yo`ldan yurganlar musulmonlarga foydadan ko`ra ko`proq ziyon etkazishyapti. Zotan, qaerda musulmonlar orasida janjal va ixtilof bo`lsa, albatta bular da`vat qiluvchi tomonning uslubda xato qilganidan kelib chiqadi. U o`z da`vatida boshqacharoq uslubni tanlasa yaxshi bo`lardi. Benamozni «sen kofirsan» deb, uning qalbida nafrat va g`azab hissini uyg`otgandan ko`ra unga namozning fazilati, uning foydalari, oxiratda namozxonlarga berilajak mukofotlar haqida nasihat qilishi samaraliroq emasmikan? Axir Alloh taolo Qur`oni karimda aytadi:</p>
<p id="ia">ادْعُ إِلِى سَبِيلِ رَبِّكَ بِالْحِكْمَةِ وَالْمَوْعِظَةِ الْحَسَنَةِ وَجَادِلْهُم بِالَّتِي هِيَ أَحْسَنُ إِنَّ رَبَّكَ هُوَ أَعْلَمُ بِمَن ضَلَّ عَن سَبِيلِهِ وَهُوَ أَعْلَمُ بِالْمُهْتَدِينَ</p>
<p id="i"><strong>«Robbingning yo`liga hikmat va yaxshi mav`iza ila da`vat qil. Va ular ila go`zal uslubda munozara qil. Albatta, Robbing O`z yo`lidan adashganlarni o`ta biluvchi va hidoyat topuvchilarni ham o`ta biluvchidir»</strong></p>
<p id="i">«Tafsiri Hilol»da yozilishicha, «Da`vat avvalo «Allohning yo`liga», ba`zi shaxslarga, guruhlarga emas, xolis Allohning yo`liga bo`lishi kerak. Ikkinchidan, da`vat hikmat bilan amalga oshirilishi kerak. Bunda da`vat qilinayotganlarning ijtimoiy, madaniy saviyasini e`tiborga olib, og`ir kelmaydigan yo`sinda da`vat qilish lozim. Uchinchidan, da`vat yaxshi mav`iza orqali yo`lga qo`yilmog`i kerak. Kishilarni qiziqtirish uchun chiroyli gaplarni topib gapirish zarur. Ularni nafratlantirmaslik lozim. To`rtinchidan, kishilar bilan «go`zal uslubda munozara qilish» kerak. Allohning yo`liga da`vat, avvalo, fikriy harakatdir. Fikriy harakat bor joyda munozara bo`lishi turgan gap. Islom da`vatchisi munozarani g`oyatda go`zal uslubda olib borishi kerak. U raqibi bilan talashib, tortishib, baqir-chaqir, urush-janjal etmasdan, uning tab`iga yo`l topib, unga qanoat hosil qildirib, o`zi sezmagan holda Islomga moyil bo`lib qoladigan yo`sinda ustalik bilan munozara olib borishi lozim. Beshinchidan, da`vatchi o`z vazifasi da`vat qilish ekanini, hidoyat va zalolat Allohga bog`liqligini hech qachon unutmasligi kerak».</p>
<p id="i">Ko`rinib turibdiki bugungi kunda dangasa benamozlarni «kofir» deyish kishining o`z iymoniga katta xatardir! Eng achinarlisi, «benamoz kofirdir» deganlar benamozni so`kib emas, balki uning iymonini hisobga olmagan holda shunday deyishmoqda. Alloh hidoyat qilsin. Ayniqsa chet mamlakatlarga ish qidirib chiqib, u yerdan «mulla» bo`lib kelayotganlar orasida bu hol ko`proq uchrayapti. Shuningdek, «o`z dini»ni internetdan qidirganlar ichida ham bundaylar yo`q emas. Din ilmlarini o`rganishda ustoz tanlay bilish ham juda muhimdir. <em>Alloh taolo barchamizni to`g`ri yo`ldan toydirmasin.</em></p>
</body>
</html>