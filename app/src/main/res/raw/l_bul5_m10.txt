<p id="title">ISLOMDA RAHBARGA MUNOSABAT</p>
<p id="i" style="text-align: center;"><em><strong>Xalqni mavjud tuzumga qarshi gij-gijlovchi va inqilobiy harakat tashviqotchilari bo`lmish ig`vogar xavorijlarga xolisona raddiya</strong></em></p>
<p id="i">Bismillahir Rohmanir Rohim</p>
<p id="i">Vatanimiz o`z erkiga ega bo`lib taraqqiyot sari jadal odimlab borar ekan, afsuski, atrofda xalqimiz tinchligi va ravnaqiga chiday olmaydigan yovuz kuchlarning ham halovati yo`qolib boryapti. Natijada parokandalik chiqarish niyatida turli-tuman bo`lmag`ur ig`vo tarqatishib aholimiz orasida fitna qilishmoqda. Xalqaro tarmoq — internetdagi maxsus saytlari, ijtimoiy saytlar, markazi chet ellarda joylashgan radiolar orqali xalqimizni davlatga qarshi qo`zg`ash maqsadida yolg`on mish-mishlar tarqatishmoqda. Xalq ichida norozilik kayfiyatini paydo qilish uchun gohida yurt rahbarlarini yomonotliq qilishga urinsa, gohida xalqni ochiqchasiga inqilobga chorlashadi. Minbarda turib jamoatni itoatga chaqirgan imomlar va boshqa ahli ilmlarni esa «saroy ulamolari, kufr malaylari» degan bo`hton bilan ayblab kelishyapti. Jirkanch maqsadlariga yetish uchun muqaddas Islom dini manbalari — Qur`on va hadislarni teskari talqin qilishdan ham tap tortishmayapti. Musulmon rahbarga qarshi isyon ko`tarish shariatimizda jiddiy jinoyat bo`lib, istilohda «bog`iylik» deyilar va bog`iylarning jazosi o`lim va bejanoza ko`milish bo`lsa, bu ig`vogarlar bog`iylikni «jihod» deb talqin qilishmoqda. Aqidaviy qarashlari yetarlicha shakllanmagan ba`zi g`o`rlar esa «Islomda shunday ekan» degan puch tushuncha bilan ularga aldanib qolishmoqda. Ha, ming taassufki ularning to`riga ilinib onggi zaharlanib qolganlar ichimizda uchrab turibdi. Bunga rahbarlar haqqiga salohiyat, yaxshilik so`rab duo qilinganda, g`ashi kelib, ichidan ijirg`anib o`tiradigan noshukur kimsalarni misol qilib ko`rsatish mumkin. Internet saytlarida, ijtimoiy tarmoqlarda ham bu mavzuni qizitib, bir qancha ahli ilmlar sha`niga noloyiq so`zlar tarqatuvchi jamoatchilar o`zingizga ham ma`lum bo`lsa kerak. Mavjud hukumatga itoatda bo`lishni “g`ayri islomiy”, deb tushunuvchi o`sha kimsalar o`zlarini go`yoki adolatparvar, islomga to`liq amal qiluvchi komil musulmon qilib ko`rsatishadi. Oddiy avomdan va hatto ba`zi ziyolilardan iborat ayrim qiziqqonlarning o`sha fitnachilarga qo`shilib qo`llab-quvvatlashi esa, ularning shariatmizda ayni shu mavzu bilan bog`liq ahkomlarni mutlaqo bilmasligidan dalolat beradi.</p>
<p id="i">Shundan kelib chiqib xulosa qildikki, Islom ta`limotida fuqaroning rahbarga munosabatini o`rganish va bu haqda imkon qadar o`quvchilarimizga ma`lumot berish — bugunning dolzarb vazifalaridan biri ekan.</p>
<p id="i">Inson va jamiyat hayotining barcha tarmoqlarini qamrab oluvchi mukammal shariatimizda oddiy fuqaroning rahbarga qay yo`sinda muomala qilish masalasiga ham alohida urg`u berilgan. Ahli sunnat aqidaviy yo`nalishida bosh matnlardan hisoblanmish «Aqidatut-tahoviya”da mavzuga doir quyidagicha matnlar bor:</p>
<p id="ia">و لا نري الخروج علي ائمتنا و ولاة امورنا و إن جاروا، ولا ندعوا على احد منهم، و لا ننزع يدا من طاعتهم، و نري طاعتهم من طاعة الله تعالي فريضة ما لم يأمروا بمعصية، و ندعوا لهم بالصلاح و النجاح و المعافات</p>
<p id="i"><strong>«Imomlarimiz, boshliqlarimiz agarcha zulm qilsalar-da, ularga qarshi chiqishni haq deb hisoblamaymiz. Ulardan birortasini qarg`amaymiz. Ularga bo`ysunishdan bosh tortmaymiz. Ular modomiki ma`siyatga amr qilishmas ekan, ularga itoat qilishni Allohga itoat qilish o`laroq farz deb bilamiz. Ularning haqqiga salohiyat, muvaffaqiyat va salomatlik so`rab duo qilamiz» </strong> (<span id="manba">Imom Abu Ja`far at-Tahoviy</span>)</p>
<p id="i">Peshqadam salaflarimizdan biri — imom Tahoviyning bu jumlalari ahli sunna val-jamoa aqidaviy mazhabining e`tiborli muhim hujjatlaridan bo`lib, unda fuqaro va hukumat munosabatlariga doir, ahli sunnat mazhabining usuliy muhim masalalaridan quyidagi bandlar bayon qilinmoqda:</p>
<p id="i">1.	Rahbarga itoat qilish va hatto zulm qilsa ham unga qarshi qurol ko`tarib chiqmaslik;</p>
<p id="i">2.	Shariatga zid bo`lmagan holatlarda rahbarga itoat Alloh va Rasulullohga itoat kabi farz deb e`tiqod qilish;</p>
<p id="i">3.	Hukumat rahbarlariga nasihat qilish va yaxshilik tilab duo qilish;</p>
<p id="i">Endi shu masalalarni kitob, sunnat va ulamolar fikrlari asosida tahlil qilib, o`rganib chiqamiz:</p>
<p id="i"><strong>Birinchi band</strong></p>
<p id="i">Rasululloh va sahobalari yo`li hisoblanmish ahli sunnat aqidasi ta`limotiga ko`ra, tinch aholi tomondan qonuniy yo`l bilan saylangan hukumat rahbariga, hattoki u jabr qilsa ham itoat qilish, uning amridan bo`yin tovlamaslik lozim bo`ladi. Balki, rahbarga bo`ysunish aqidamizning asliy muhim masalalaridan biridir!</p>
<p id="i">Ahli sunnat aqidasi bo`yicha rofiziy shialarning xilofi o`laroq, davlat boshlig`ining ismati ya`ni, hech gunoh qilmaydigan taqvodor pok inson bo`lishi shart emas. Boshliq qo`l ostidagilarga jabr-sitam qilsa-da, gunohi kabira egasi bo`lsa-da shar`an boshliq deb tan olinaveradi. Ha, bu ham ahli sunnat val-jamoat aqidasida muhim asl qoidalardan biridir!</p>
<p id="i">Rahbarga qarshi isyon ko`tarish aslida xavorijlarning mazhabidir. Xavorijlar hazrati Ali roziyallohu anhuning rahbariyatini tan olmay, u kishiga qarshi chiqib, tarixda isyon bid`atiga asos solgan birinchi toifa bo`lgan. Hatto ular haqida Rasululloh sollallohu alayhi va sallam oldindan «Xavorijlar — jahannam ahlining itlaridir», deb ogohlantirib ketganlar. Mingdan-ming afsuslar bo`lsinki, hazrati Alidek ulug` sahobaning rahbarligiga qarshi chiqish bilan peshonalariga «xavorij» degan tamg`ani ilib ketgan bid`atchilarning izdosh avlodlari xozirgacha davom etib kelmoqda.</p>
<p id="i">Bugungi kunda butun dunyo booshiga tashvish bo`lib turgan IShID jangarilar to`dasi, yagona «xalifalik» o`rnatishga chiranib yotgan hizbut-tahrir ekstremistik oqim a`zolari va umuman siyosiy rahbarlarga bo`ysunishdan bosh tortib isyonchilik tarafdori bo`lgan barcha din niqobli oqimlarning hammasi «xavorij» nomi ostida birlashadilar. </p>
<p id="i">Alloh taolo Qur`onda shunday deydi:</p>
<p id="ia">يَا أَيُّهَا الَّذِينَ آمَنُواْ أَطِيعُواْ اللّهَ وَأَطِيعُواْ الرَّسُولَ وَأُوْلِي الأَمْرِ مِنكُمْ</p>
<p id="i"><strong>«Ey iymon keltirganlar! Allohga itoat qiling, Payg`ambarga va o`zingizdan bo`lgan ishboshilarga itoat qiling.»</strong> (<span id="manba">Niso / 59</span>)</p>
<p id="i">Oyati karimadagi «ishboshilar»dan ko`plab tafsirchilar sulton-u, podsholar ko`zda tutilgan, deb izoh bergan.</p>
<p id="i">Ibn Jarir ibn Zayddan u kishi esa otasidan «ishboshilar»ning tafsirida «ular sultonlardir» deb tushuntirganini rivoyat qilgan.  (<span id="manba">Imom Suyutiy. ad-Dur-rulmansur fit-tafsir bil-mansur. 4 – J. 504 – B. Qohira 2004</span>)</p>
<p id="i">Sa`id ibn Mansur, ibn Abu Shayba, Abd ibn Hamid, ibn Jarir, ibn Munzir va ibn Abu Hotamlar Abu Hurayra roziyallohu anhuning: «ular sizlardan bo`lgan amirlar», deb izoh berganini rivoyat qilishgan. Yana bir lafzida esa «ular qo`mondonlar», deb aytilgan. (<span id="manba">Imom Suyutiy. ad-Dur-rulmansur fit-tafsir bil-mansur. 4 – J. 504 – B. Qohira 2004</span>)</p>
<p id="i">Shuningdek, Rasululloh sollallohu alayhi va sallamning ko`plab hadislari ham imom Tahoviy hazratlari aytgan hujjatlarga asos bo`la oladi:</p>
<p id="i">Imom Buxoriy Anas ibn Molik roziyallohu anhudan rivoyat qiladi:</p>
<p id="ia">قال رسول الله صلى الله عليه و سلم: إسمعوا و اطيعوا و إن أستعمل عليكم حبشي كأن رأسه زبيبة</p>
<p id="i">«Rasululloh sollallohu alayhi va sallam aytdilar: quloq solinglar va bo`ysuninglar! Garchi sizlarga boshi mayizdek habashiy hokim etib tayinlangan bo`lsa ham»  (<span id="manba">Buxoriy. 694, 7142</span>)</p>
<p id="i">Irboz ibn Soriya roziyallohu anhu Rasululloh sollallohu alayhi va sallamdan rivoyat qilgan uzun hadisning bir bandida shunday nasihatlar bor:</p>
<p id="ia">اوصيكم بتقوى الله و السمع و الطاعة و إن كان عبدا حبشيا</p>
<p id="i"><em>«...Sizlarga Allohdan qo`rqishni va (boshliqlarga) garchi u habashiy qul bo`lsa ham, quloq solib itoat qilishni nasihat qilaman...» </em> (<span id="manba">Abu Dovud</span>)</p>
<p id="i">Yuqoridagi oyat va hadislardan umumiy tushuncha oladigan bo`lsak ma`lum bo`ladiki, ijtimoiy kelib chiqishidan qat`iy nazar, adolatli rahbarga ham, zolim rahbarga ham itoat qilinadi, qarshi isyon ko`tarish esa aslo to`g`ri emas! E`tibor bering, Rasululloh: <em>«sizlarga boshi mayizdek habashiy hokim etib tayinlangan bo`lsa ham»,</em> deb bejizga qo`shimcha qilmadilar. Shunga ko`ra, ayta olamizki: hokimyatni boshqarib turgan rahbarga itoat masalasi xuddi Alloh va Rasulullohga itoat qilish bilan teng turadi. Shuning uchun ham imom Tahoviy rohimahulloh: <em>«Imomlarimiz, boshliqlarimiz agarcha zulm qilsalar-da, ularga qarshi chiqishni haq deb hisoblamaymiz»,</em> deb aytdi. Buni puxta bilib olishimiz lozim!</p>
<p id="i">Sof ahli sunnat yo`lida yuraman degan musulmon hukumat qarori yoqmagan taqdirda ham bo`ysunishdan bosh tortmaydi, jamiyatdan ajramaydi, xalq tinchligini buzib, davlatga qarshi isyonchilik harakatiga qo`shilmaydi, boshliqlar ortidan ig`vo qilmaydi, qarg`amaydi, fitna qo`zg`amaydi. Hanafiy mazhabining yirik faqihlaridan imom Saraxsiy imom Muhammad rahimahullohning «As-siyar al-kabir» asarini sharhlashda: boshliqqa itoat qilish lozim, agar gunoh ishga buyursa itoat qilinmaydi balki sabr qilib, unga qarshi qurol ko`tarishdan tiyilishini aytib, Rasululloh sollallohu alayhi va sallamning ushbu hadislarini dalil sifatida keltiradi:</p>
<p id="ia">عن إبن عباس عن النبي صلى الله عليه و سلم قال: من كره من اميره شيئا فليصبر، فإنه من خرج من السلطان شبرا مات ميتة جاهلية</p>
<p id="i">Abdulloh ibn Abbos roziyallohu anhu payg`ambarimiz sollallohu alayhi va sallamdan rivoyat qildi:<em>«Kimki amir tarafdan biror qarorni noma`qul ko`rsa, bas, sabr qilsin. Chunki, kim podsho qarorlaridan bir qarich bo`lsa-da tashqari chiqsa, shubhasiz johilyatda o`ladi».</em> (<span id="manba">Buxoriy, kitob al-fitan 7054. Muslim, kitob al-imarot 1849. Dorimiy, kitob as-siyar 2519. Imom Ahmad. Musnad 2491</span>)</p>
<p id="i">Ibn Hajar Asqaloniy rohimahulloh bu hadisni sharhida shunday deydi:</p>
<p id="ia">قال ابن بطال: فى الحديث حجة في ترك الخروج على السلطان و لو جار، و قد اجمع الفقهاء على وجوب طاعة السلطان المتغلب و الجهاد معه، و ان طاعته خير من الخروج عليه لما في ذلك من حقن الدماء و تسكين الدهماء</p>
<p id="i">«Ibn Battol aytgan: bu hadisda sulton agarchi zolim bo`lsa ham unga qarshi chiqilmasligiga hujjat bor. Fuqaholar hukumat rahbari bo`lib turgan sultonga itoat qilish va uning yonida turib dushmanga qarshi jang qilish vojibligiga bir ovozdan ijmo` qilganlar. Shuningdek, sultonga itoat qilish unga qarshi isyon ko`tarishdan yaxshiroqdir. Chunki sultonga itoat bilan keraksiz g`am-tashvishlarga barham beriladi va qon to`kilishining oldi olinadi».  (<span id="manba">Fath al-Boriy. 13 – J. 9 – B</span>)</p>
<p id="i">Muhtaram o`quvchi, bugungi kunda xalqni mavjud tuzumga qarshi qo`zg`ashga urinayotgan oqim a`zolarining deyarli hammasi salafiylik oqimi asoschisi Ahmad ibn Taymiyani o`z rahnamolari sifatida shayxul islom deb ko`kka ko`tarib keladi. Xuddi o`sha ibn Taymiya ham sulton garchi zolim bo`lsa-da unga itoat qilish zarurligini yozgan:</p>
<p id="ia">المشهور من مذهب أهل السنة أنهم لا يرون الخروج على الأئمة وقتالهم بالسيف وإن كان فيهم ظلم</p>
<p id="i"><em>«Ahli sunnat mazhabida mashhur qavl shuki, bu mazhab ulamolari boshliqlarga qarshi chiqishni va ularga qarshi qurol ko`tarishni, hatto ularda zulm bo`lsa ham to`g`ri deb hisoblashmaydi» </em> (<span id="manba">Minhoj as-sunnatin-nabaviya 3/390</span>)</p>
<p id="i">Islom diniga e`tiqod qiluvchi musulmon podsholarni haqoratlab, kofirga chiqarib yurgan internet jarchilari buni yaxshi bilib olishlari shart! Ular yana shuni bilib olsinlarki, podshoning amriga norizo bo`lib, uni haqorat qilish, unga qarshi ig`vo tarqatish, jamiyatdan ajrab muxolafat qilish kabi ishlar oxir-oqibat kishini xor qiladi, johilyat o`limi kabi o`limga giriftor qiladi. Ayniqsa, bugungi kun xavorijlari hisoblanmish IShID va shu kabi buzuq guruhlarga yollanganlar, ularning arig`iga suv ochib yurgan kaltabinlar buni puxta bilib olishlari shart!</p>
<p id="i"><strong>Ikkinchi band</strong></p>
<p id="i">Yuqorida taqdim qilingan dalillar shuni ko`rsatib turibdiki odil podsholar, hokimlar va jamiki rahbarlar musulmonlar manfaatini ko`zlab siyosat yurgizar ekan, manfaat diniy bo`ladimi yoki dunyoviy bulardan qat`iy nazar, ularga itoat qilish, buyruqlarini Alloh va rasulining buyrug`i kabi tan olish ahli sunnat aqidasiga ko`ra, islom nuqtai nazaridan farzdir!</p>
<p id="i">Shuningdek, yuqoridagi sifatlarga ega odil hukumatga qarshi chiqish, muxolafat tomonda turish butun ahli sunnat ulamolarining ittifoqi ila haromdir! Buni shunday e`tiqod qilish esa farzdir!</p>
<p id="i">Agar hukumat gunohga buyursa, shariatga nomuvofiq qaror chiqarsa, bunday qarorlarga amal qilish, bunday buyruqlarni bajarish, bunday vaziyatlarda rahbarga itoat qilish—ahli sunnat aqidasiga ko`ra, Islom nuqtai nazaridan farz deb e`tiqod qilinmaydi! Lekin bu «zolim podshoga qarshi chiqish mumkin», degan xulosani ham bermaydi. Imom Tahoviy rohimahullohning «Ular modomiki ma`siyatga amr qilishmas ekan, ularga itoat qilishni Allohga itoat qilish o`laroq farz deb bilamiz» degan so`zlarini noto`g`ri talqin qilish kerak emas! Bundan ma`siyatga amr qilgan rahbarga qarshi isyon qilish mumkin ekan, degan buzuq aqidani yasash qo`pol xato va ahli sunnat aqidasini buzib ko`rsatish bo`ladi!</p>
<p id="i">Agar rahbar osiylik, gunoh ishlarga amr qilsachi?</p>
<p id="i">Payg`ambarimiz sollallohu alayhi va sallamning bu xususda ma`nan bir-biriga yaqin bir qancha mashhur hadislari bor:</p>
<p id="ia">لا طاعة في معصية إنما الطاعة في المعروف</p>
<p id="i"><em>«Allohga osiy bo`ladigan vaziyatlarda bandasiga itoat qilinmaydi. Itoat yaxshi ishlarda bo`ladi» </em>(<span id="manba">Buxoriy /7257. Muslim /1840</span>)</p>
<p id="ia">لَا طَاعَةَ لِمَخْلُوقٍ فِي مَعْصِيَةِ اللَّهِ عَزَّ وَجَلَّ</p>
<p id="i"><em>«Allohga osiylik bo`lgan ishlarda Alloh azza va jallaning yaratgan bandalariga itoat qilinmaydi» </em> (<span id="manba">Imom Ahmad /1098</span>)</p>
<p id="ia">السّمْعُ والطّاعَةُ عَلَى المَرْءِ المُسْلِمِ فِيمَا أحَبّ وكَرِهَ ما لم يُؤمَر بِمَعْصِيَة، فإنْ أُمِرَ بِمَعْصِيَةٍ فلا سَمْعَ عليهِ ولا طَاعَةَ</p>
<p id="i"><em>«Musulmon kishiga modomiki osiylikka buyurilmas ekan, quloq solishi va itoat qilishi vojibdir. Agar osiylikka buyurilsa quloq ham solmaydi itoat ham qilmaydi» </em> (<span id="manba">Termiziy. 1707</span>)</p>
<p id="i">Ahli sunnat val-jamoat ta`limoti shuki: gunoh bo`lmagan ishlarning barchasida hokimlarga itoat qilish vojib. Agar ular Allohga osiy bo`ladigan ishlarga masalan: aroq ichish, zino qilish, o`g`irlik qilish, poraxo`rlik qilish, nohaq odam o`ldirish, kabi ishlarni buyursa bajarilmaydi. Shu bilan birga oddiy fuqaroning bu kabi buyruq beruvchi boshliqqa qarshi qurol ko`tarishi, uni mansabidan ag`darishga intilish ahli sunnat aqidasiga ko`ra joiz ham bo`lmaydi. Hukumatga qarshi harakatlarning barchasi oddiy fuqaro uchun faqat g`am-tashvish, kulfat keltiradi. Bu kabi harakatlar hatto qon to`kilishi kabi katta ofatlarga sabab bo`lishi mumkin. Imom G`azzoliy hazratlari «al-Iqtisod fil-e`tiqod» nomli risolasida: «Bitta musulmonning bir tomchi qonini xato qilib to`kishdan ko`ra, yuzta kofirni xato qilib tirik qoldirish yengilroq xatodir» — deganlar.</p>
<p id="i">Mavjud tuzumga qarshi harakat targ`ibotchilarining deyarli barchasi yuqoridagi kabi hadislarning zohiriga suyanib ish olib bormoqda. Ular: «rahbar degan shariat bo`yicha ish ko`rsin, aks holda biz uning rahbarligini tan olmaymiz, balki uni ag`darishga harakat qilamiz. Agar shu yo`lda halok bo`lsak biz to`g`ri jannatga tushuvchi shahid bo`lamiz», deb xalqni isyonga chorlab safsata qilishadi. Ular davlatga qarshi chiqishni nafaqat muboh balki, jihod maqomida farz deb talqin qilishmoqda. Ularning buzuq mafkuralari Islom tarixida hazrati Ali roziyallohu anhuni avval kofirga chiqarishib so`ngra, ul zotga qarshi chiqqan xavorijlar toifasining fikr-g`oyalari bilan bir xil. Bular ham davlat boshliqlarini kofir, yahudlik bilan ayblashadi, rahbarga itoat qilib turgan diniy arboblarga esa «kufr malaylari» deb jirkanch bo`htonlar qilishadi. Aslida ularning o`zi asl ahli sunnat ta`limotini buzib talqin qilishmoqda. O`z e`tiqodini puxta bilganlarni aylanib o`tib faqat ilmsiz yoshlar, chalasavod qiziqqonlarni yo`ldan urishmoqda. Ming taassufki, diniy bilim saviyasi past, tushunchasi sayoz yoshlardan ba`zilari bunga laqqa tushib yo`ldan ozishmoqda.</p>
<p id="i">Mukammal islom shariatida musulmonlarning diniy va duyoviy manfaatlari hamisha birinchi o`rinda turgan. Buni Qur`on va hadislarning asl mazmun-mohiyatini anglab yeta olgan mujtahidlarimiz chiqargan fatvo va ilmiy xulosalardan ham bilsa bo`ladi.</p>
<p id="i">Siyosiy hukumat dushmanlari iddaosicha «adashgan» ahli sunna olimlarning fatvolaridan ko`ra, o`shalarning o`zlari uchun qadrli olimlarning shu mavzuga doir xulosalariga murojaat qilish muxoliflarimizga ta`sirliroq bo`lsa kerak. Shunga ko`ra keling, ular uchun so`zi mo`tabar ikki shaxsning asarlaridan iqtibos qilamiz:</p>
<p id="i">Bizni hukumatga qarshi chiqishga da`vat etuvchilar uchun qadrli olimlardan biri Muhammad ibn Abdurahmon Muborakfuriy «To`hfatul-ahvaziy» asarida Muzhir ismli olimdan naql qilib shunday yozadi:</p>
<p id="ia">سمع كلام الحاكم وطاعته واجب على كل مسلم سواء أمره بما يوافق طبعه أو لم يوافقه بشرط أن لا يأمره بمعصية، فإن أمره بها فلا تجوز طاعته، ولكن لا يجوز له محاربة الإمام. وقال النووي في شرح مسلم: قال جماهير أهل السنة من الفقهاء والمحدثين والمتكلمين: لا ينعزل الإمام بالفسق والظلم وتعطيل الحقوق ولا يخلع ولا يجوز الخروج عليه لذلك، بل يجب وعظه وتخويفه</p>
<p id="i">«Hokimning so`ziga quloq solish va unga itoat qilish har bir musulmonga vojibdir. Xoh uning tabiatiga to`g`ri kelsin yo kelmasin, baribir. Shu sharti bilanki, gunohga buyurmagan bo`lsa bas. Agar hokim gunohga buyursa unga itoat qilish joiz bo`lmaydi. Lekin shunday bo`lsa-da, unga qarshi urush qilish ham joiz emas! Imom Navaviy Muslimning sharhida aytgan: faqihlar, ahli hadislar va mutakallimlardan iborat ahli sunnaning jumhuri aytganki: boshliq fosiqlik, zulm va haq-huquqlarni poymol qilishi bilan mansabidan bo`shatilmaydi, unga qarshi chiqish joiz ham bo`lmaydi. Balki, unga va`z-nasihat qilish, Alloh taolodan qo`rqitish vojib bo`ladi».  (<span id="manba">To`hfatul-ahvaziy. 5 – J. 298 - B</span>)</p>
<p id="i">Rahbarning kamchiligi tufayli inqilobiy harakatga chorlovchilar uchun e`tiborli olimlardan yana biri Muhammad ibn Ali Shavkoniyning ham bahsimizga aloqador bir gapi bor:</p>
<p id="i">..ثم إذا لم يثبت علي ذلك كان عليهم امره بما هو معروف، و نهيه عما هو منكر، و لا يجوز لهم ان يطيعوه في معصية الله، و لا يجوز لهم ايضا الخروج عليه و محاكماته إلي السيف، فإن الأحاديث المتواترة قد دلت علي ذلك دلالة اوضح من شمس النهار، و من له إطلاع علي ما جاءت به السنة المطهرة انشرح صدره لهذا...</p>
<p id="i">«...keyin agar podsho adolatda sobit bo`lmasa, uning yonidagi mulozimlariga uni yaxshilikka buyurib yomonlikdan qaytarish vojib bo`ladi. Allohga osiylik bo`ladigan holatlarga unga itoat qilish durust bo`lmaydi. Shu bilan birga unga qarshi chiqish va uning ishini qilichlar bilan muhokama qilish ham joiz bo`lmaydi. Zero mutavotir hadislar bunga hatto kunduzgi quyoshdan ham aniqroq dalolat qilib turibdi. Kimniki sunnati mutohhara keltirgan dalillardan xabari bo`lsa bu hukmni ko`ngli ravshan bo`lib qabul qiladi». (<span id="manba">Imom Shavkoniy. As-sayl al-jarror. 939 – B. Doru ibn Hazm. 2004</span>)</p>
<p id="i">Demak, sulton har qancha zolim va fosiq bo`lmasin, gunohlarga buyurmasin unga qarshi qurol ko`tarilmaydi, uni taxtdan yiqitishga urinilmaydi. Balki, mulozimlariga vaziyatdan kelib chiqib, qulay fursat kelganda sultonga muloyimlik ila nasihat qilish, din va dunyosi uchun manfaatli yo`l ko`rsatib maslahatlar berish lozim bo`ladi. Mana shu eng to`g`ri yo`ldir! Chunonchi Rasululloh sollallohu alayhi va sallam shunday deganlar:</p>
<p id="ia">إن من أعظم الجهاد كلمة عدل عند سلطان جائر</p>
<p id="i"><em> «Zolim sulton xuzurida haq gapni aytishlik shubhasiz, jihodning ulug`idandir». </em> (<span id="manba">Termiziy /2174</span>)</p>
<p id="i">Rasululloh sollallohu alayhi va sallamning bu hadislarida Zolim sultonga haq gapni aytib nasihat qilish, uni to`g`ri yo`lga chorlash, foydali maslahat berish unga qarshi qurol ko`tarishdan ko`ra afzalroq va manfaatliroq ekani uqtirilmoqda. Afsuski, zamonamiz xavorijlari shu hadisni ham teskari talqin qilib, hukumatga qarshi gij-gijlash fitnalarida o`zlariga «asos» qilib ishlatishyapti. Ular podsholarning kamchiliklarini podshoning xuzurida uning yolg`iz o`ziga emas balki ommai xalqqa oshkora jar solib, xalqni inqilobga undamoqda.</p>
<p id="i">Mutaaxxir hanafiylardan Abu Sa`iyd al-Xodimiy rohimahulloh «Bariqa»da shunday yozadi:</p>
<p id="ia">قال في الفتاوى: كل مأمور باطاعة من له الأمر إن على الشرع فبها، فإن لم يكن على الشرع فإن ادى عصيانه الى فساد عظيم فيطيع فيه ايضا، اذ الضرر الاخف يرتكب للخلاص من الضرر الاشد و الاعظم و كذا في كل مفسدتين متافاوتتين، كما فى الأشباه</p>
<p id="i">«Fatvolarda aytgan: har bir fuqaro rahbarga itoat qilishga (shar`an) buyurilgandir. Agar (rahbarning amri) shariatga muovfiq bo`lsa bajon-u dil itoat qilinadi. Agar shariatga muvofiq bo`lmaganda unga qarshi isyon ko`tarish katta fasodga olib borish ehtimoli bo`lsa, bu holatda ham itoat qiladi. Chunki kattaroq zarardan xalos bo`lish uchun kichikroq zararga qo`l uriladi. Shuningdek, bir-biridan tafovutli har qanday ikki fasod ishda ham shu qoida bo`yicha ish ko`riladi. Chunonchi «Ashboh»da shunday deyilgan».  (<span id="manba">Bariqa. 1 – J. 83 – B. Dor al-Xilofa al-Aliyya. 1324</span>)</p>
<p id="i">Abu Sa`id Xodimiy keltirgan «ixtiyaru axaffil-mafsadatayn» (ikki gunohdan birini qilishga majbur bo`linganda yengilrog`ini qilib kattarog`i daf qilinadi) qoidasi islom olamida qabul qilingan mashhur qoidadir. Bu qoidaning asl manbasi Qur`oni karim hisoblanadi. Barchamizga ma`lum, ochlikdan sillasi qurigan odamga shariatimiz o`laksani yeyishga, tashnalikdan o`lar holatga kelganlarga esa hatto aroq ichishga ham ruxsat beradi. Shularning hammasi «ixtiyaru axaffil-mafsadatayn» qoidasiga muvofiq bo`ladi. Shunday ekan, mabodo rahbar gunoh qilishga majburlasa, uni bajarmaslik hayot uchun xatarli bo`lsa so`ssiz rahbarga itoat qilinadi. Aslo unga qarshi urush ochib o`lib ketishga shariatimiz ruxsat bermaydi. Buni «hukumatga qarshi isyonda o`lganlar jannatiy shahidlardir», deb quloqqa lag`mon osayotganlar yaxshi bilib olishlari shart!</p>
<p id="i"><strong>Uchinchi band</strong></p>
<p id="i">Ahli sunnat aqidaviy mazhabida fuqaro va rahbar munosabati bilan bog`liq muhim masalalardan yana biri bu—ra`iyyatning o`z hokimi, boshlig`i haqqiga yaxshilik tilab duo qilishi va imkon bo`lganda unga pand-nasihat qilishi, o`zi uchun xohlagan yaxshilikni rahbariga ham ilinishidir.</p>
<p id="i">Nasihat—bu inson o`zi uchun ravo ko`rgan yaxshilikni boshqalar uchun ham ilinishi bo`lib, bu aslida dinimiz bilan chambar-chas bog`liq fazilatdir. Ba`zi ulamolar: «Nasihat dinning to`rtdan biridir», deganlar. Imom ibn Abdulbarr «Istizkor» nomli asarida ra`iyyatning sultonga nasihati vojibdir, degan. Rasululloh sollallohu alayhi va sallamdan bu haqda shunday hadis bor:</p>
<p id="ia">وَعَنْ تَمِيمٍ الدَّارِيِّ رَضِيَ اللهُ عَنْهُ أنَّ النَّبِيَّ صلى الله عليه وسلم قال: الدِّينُ النَّصِيحَةُ. قُلنَا: لِمَنْ؟ قال:لله وَلِكِتَابِهِ وَلِرَسُولِهِ وَلأئِمَّةِ المُسْلِمِينَ وَعَامَّتِهِمْ</p>
<p id="i">Tamim ad-Doriy roziyallohudan rivoyat qilindi: Rasululloh sollallohu alayhi va sallam aytdilar: <em>«Din—bu nasihatdir!» Biz: kim uchun?—dedik. Ul zot: «Alloh uchun, kitobi uchun, rasuli uchun, musulmonlarning boshliqlari uchun va ommasi uchun.»,</em> — dedilar.(<span id="manba">Sahihi Muslim</span>)</p>
<p id="i">Mavzudan chetga chiqmagan holda hadisi sharifdagi «musulmonlarning boshliqlari uchun» iborasiga to`xtalamiz. Imom Navaviy rahmatullohi alayh bu iboraga shunday izoh beradi:</p>
<p id="ia">أما النصيحة لأئمة المسلمين فمعاونتهم على الحق, وطاعتهم فيه, وأمرهم به, وتنبيهم وتذكيرهم برفق ولطف, وإعلامهم بما غفلوا عنه ولم يبلغهم من حقوق المسلمين, وترك الخروج عليهم, وتألف قلوب الناس لطاعتهم</p>
<p id="ia"> قال الخطابي -رحمه الله-: ومن النصيحة لهم الصلاة خلفهم, والجهاد معهم, وأداء الصدقات اليهم, وترك الخروج بالسيف عليهم إذا ظهر منهم حيف أو سوء عشرة, وأن لا يغروا بالثناء الكاذب عليهم, وأن يدعى لهم بالصلاح</p>
<p id="i">«Musulmonlarning boshliqlariga nasihat qilish bu—haq ishda ularga ko`maklashmoq va itoat qilmoq, ularni haqqa chaqirmoq, yumshoqlik va shirinsuxanlik bilan ularga eslatmalar berib turmoq, mabodo ularga musulmonlarga tegishli haq-huquqlar yetib kelmagan bo`lsa, buni bildirimoq, ularga qarshi chiqmaslik, odamlarni ularga itoat qilishga chaqirmoqdir.</p>
<p id="i">Xattobiy rohimahulloh aytgan: shuningdek, boshliqlarning ortidan namoz o`qishlik, ular bilan yonma-yon turib dushmanga birgalikda qarshi turishlik, ular (tomondan tayinlangan maxsus vakillar)ga turli zakot va boshqa vojib to`lovlarni to`lab borishlik, ulardan adolatsizlik sodir bo`lganda ham ularga qarshi qurol ko`tarmaslik, ularga yolg`ondan maqtovlar aytib, tilyog`lamalik bilan yo`ldan urmaslik va ularning haqqiga salohiyat so`rab duo qilishlik». (<span id="manba">Sahihi Muslim bisharh an-Navaviy. 2 – J. 38 – B. Matba al-Misriya. Azhari sharif. 1929 - y</span>)</p>
<p id="i">Ibn Rajab hanbaliy rahmatullohi alayh shunday izohlagan:</p>
<p id="ia">وأما النصيحة لأئمة المسلمين فحب صلاحهم ورشدهم وعدلهم ووجوب إعزازهم في طاعة الله، ومعاونتهم على الحق وتذكيرهم به وتنبيههم في رفق ولطف ولين ومجانبة الوثوب عليهم ،والدعاء لهم بالتوفيق وحث الأغيار على ذلك</p>
<p id="i">«Endi, «musulmonlarning rahbarlariga nasihat qilish» degani bu—ularning salohiyatini, to`g`ri yo`lda bo`lishlarini, adolatlarini, Allohning itoatida ularni e`zozlashni, haq ishlarda ularga ko`makdosh bo`lishni, ularga haqni eslatib, muloyimlik ila ogohlantirib turishni, ularga qarshi isyon ko`tarishdan saqlanishni, ular haqqiga muvaffaqiyat tilab duo qilishni va boshqalarni ham shu amallarga qiziqtirishni yaxshi ko`rishdir».  (<span id="manba">Jome` al-ulum val-hikam. 201 – B. Doru Ibn Kasir. Damashq. 2008 y</span>)</p>
<p id="i">O`z o`rnida shuni ham ta`kidlash joizki, oddiy fuqaroning sultonga nasihati hech qachon jamoatchilikka oshkor qilinmaydi. Nasihat qilish imkoni bo`lsa, faqat podshoning yolg`iz o`zigagina aytiladi xolos. Nasihat ommaga oshkora bo`lsa, buning oqibati fitna bo`ladi. Xalqning birdamligiga futur yetadi. Shuning uchun ahli sunnat aqidasida podshoga oshkora nasihat qilishdan qaytariladi. Ha, bu ham ahli sunnat aqidaviy mazhabining asl qoidalaridan biridir! Rasululloh sollallohu alayhi va sallam bu haqda shunday deganlar:</p>
<p id="ia">مَنْ أَرَادَ أَنْ يَنْصَحَ لِسُلْطَانٍ بِأَمْرٍ فَلَا يُبْدِ لَهُ عَلَانِيَةً وَلَكِنْ لِيَأْخُذْ بِيَدِهِ فَيَخْلُوَ بِهِ فَإِنْ قَبِلَ مِنْهُ فَذَاكَ وَإِلَّا كَانَ قَدْ أَدَّى الَّذِي عَلَيْهِ لَهُ</p>
<p id="i">«Kimki saltanat egasiga nasihat qilishni istasa, bas, uni oshkora qilmasin. Balki uning qo`lidan ushlab xoli yerga o`tsin. Agar qabul qilsa juda yaxshi, agar qabul qilmasa u zimmasidagi ishni ado qilgan bo`laveradi».  (<span id="manba">Imom Ahmad</span>)</p>
<p id="i">Rasululloh janobi oliylarining «bas, uni oshkora qilmasin» deb nasihatni e`lon qilishdan qaytarishlari maxfiy qilish vojibligiga dalolat qiladi.</p>
<p id="i">Bu haqiqatlarni zamonamiz xavorijlari yaxshi bilib olishlari shart! Yana bilib qo`ysinlarki, ularning internet va OAV orqali mamlakat rahbarlariga qarshi tashviqotlari asli ahli sunnat manhajiga teskari va xilofdir!</p>
<p id="i">Ilgari boshliqqa e`tiroz bildirmoqchi bo`lgan salaflarimiz hargiz jamo`atchilik oldida chiqish qilishmagan. Ular ayni Rasulullohning ta`limotiga amal qilganlar. Ikki sahih to`plamda keltirilishicha Usoma ibn Zayd roziyallohu anhudan uning birodarlari xalifa Usmon ibn Affon roziyallohu anhuga ayrim muammolarni gapirishni so`rashadi. Shunda Usoma roziyallohu anhu ularga: «bilasizlarmi, men nima desam uni sizlar ham eshitib qolasizlar-ku», deb ularning guvohligida gaplashishdan bosh tortadi. Qozi Iyoz rahmatullohi alayh bunga shunday izoh beradi: «Usoma o`shanda boshliqqa ochiqcha e`tiroz bildirish eshigini birinchi bo`lib ochib berishdan qo`rqqan edi. Chunki u buning oqibati yaxshi emasligi bilardi. Bunday ishlarda muloyimlik, halimlik bilan ko`pchilikka bildirmasdan ish tutilsa yaxshi natija bo`ladi».</p>
<p id="i">Ha azizlar, mana shu hodisada biz uchun zarur odob namunasi bor. Bu ayni salafi solihlarimizning odati bo`lgan. Biz Rasulullohning ortidan borishni istar ekanmiz, Ul zotning yaqinlariga taqlid qilishimiz kerak. Kechagina paydo bo`lgan fitnachi xavorijlarga emas.</p>
<p id="i">Demak qisqa va lo`nda xulosa aytadigan bo`lsak, xuddi imom Tahoviy rahimahulloh kabi:<strong>«Imomlarimiz, boshliqlarimiz agarcha zulm qilsalar-da, ularga qarshi chiqishni haq deb hisoblamaymiz. Ulardan birortasini qarg`amaymiz. Ularga bo`ysunishdan bosh tortmaymiz. Ular modomiki ma`siyatga amr qilishmas ekan, ularga itoat qilishni Allohga itoat qilish o`laroq farz deb bilamiz. Ularning haqqiga salohiyat, muvaffaqiyat va salomatlik so`rab duo qilamiz»,</strong> — deb aytamiz. Va mana shu ayni ahli sunnat val-jamoat aqidasidir! Bunga xilof bo`lgan barcha da`vatlar umumiy xavorijlikka targ`ib qiluvchi salaflar yo`liga yot chaqiriqlardir! Alloh barchamizni to`g`ri yo`ldan adashtirmasin!</p>
<p id="i"> (<span id="manba"></span>)</p>
</body>
</html>