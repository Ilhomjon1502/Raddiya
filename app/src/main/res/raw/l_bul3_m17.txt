<p id="title">ISHIDGA QO`SHILIB O`LGAN JOHILIYATDA O`LADI!</p>
<p id="i" style="text-align: center;"><strong>(sahih bir hadis sharhi misolida)</strong></p>
<p id="i"><strong><em>Bismillahir rohmanir rohiym.</em></strong></p>
<p id="i">Sevimli payg`ambarimiz Muhammad Mustafo sollallohu alayhi va sallam ummatlarini yakdil bo`lishga, musulmonlarning ittifoqlikda yashashliklariga doimo harakat qilib o`tdilar, ta`kidlab ketdilar. Ul zoti sharif musulmonlar orasidan ularning birdamliklarini, ittifoqliklarini buzishi mumkin bo`lgan toifalar haqida ogohlantirib kelganlar. Ana o`sha toifalarga qo`shilib qoladiganlarga qattiq qo`rqutuv ila dashnomlar berganlar. Shunday hadislarning birida go`yo Rasululloh sollallohu alayhi va sallam bugungi kunda musulmonlar boshiga musibat bo`lib turgan IShIDchilardan va ularga qo`shilganlardan ham ogohlantirganga o`xshaydilar. Ishonchli muhaddislar tomonidan mashhur sahoba Abu Hurayra raziyallohu anhu orqali rivoyat qilingan sahih hadisi sharifda ana shu mazmunni o`qish mumkin:</p>
<p id="ia">من خرج من الطاعة و فارق الجماعة فمات مات ميتة جاهلية و من قاتل تحت رأية عمّيّة يغضب لعصبة او يدعو الى عصبة او ينصر عصبة فقتل فقتلة جاهلية و من خرج على أمّتى يضرب برّها و فاجرها و لا يتحاش من مؤمنها و لا يفى لذى عهد عهده فليس منى و لست منه</p>
<p id="i">“Kimki itoatdan chiqsa va jamoatdan ajralib o`lsa, johiliyat o`limida o`libdi! Kimki adashtiradigan bayroq ostida urushsa, asabiy bo`lib g`azablansa, asabiylikka chaqirsa yoki asabiy holda g`alaba ham qilsa-yu, u o`ldirilsa, johiliyat o`limini topibdi! Kimki ummatimga qarshi chiqsa-yu, ularning yaxshisini ham, yomonini ham urib o`ldirsa, ularning mo`minligidan parvo qilmasa, (musulmonlik va tinchlik-omonlik) ahdini qilgan kimsaning ahdiga vafo qilmasa, bas, u mendan emas va men ham undan emasman!”  (<span id="manba">Muslim, 3/1848; Nasoiy, 2/3579-3580; Ibn Moja, 2/3948; Ahmad, 2/7931; Bayhaqiy, 8/16388; 10/20864; Ibn Hibbon, 10/4580; Ibn Abu Shayba, 7/37243; Abdurrazzoq, 11/20707</span>). Mazkur hadisi sharifda qiyomatgacha keladigan ummati muhammadiy uchun hayot davomida juda zarur bo`ladigan o`ta muhim uchta masala bayon etilgan. Ularni birma-bir tahlil qilib chiqsak:</p>
<p id="i">1) Rasululloh sollallohu alayhi va sallam podshohga – davlat rahbariga itoat etishdan chiqqan kimsaning johiliyat o`limini topishini aytmoqdalar. Bugungi kunda aholisining ko`pchiligi musulmon bo`lgan, musulmonlar yashab-istiqomat qiladigan yurtlardagi davlat rahbarlari hamda ana shu musulmonlardan tinchlik va qonuniylik yo`li bilan, ana o`sha musulmonlarning saylov yo`li bilan saylanib davlat hokimiyatini boshqarayotgan podshohlar bu hadisda nazarda tutilmoqda. Albatta buni ushbu davlatlarga qarshi chiquvchilar, davlat rahbarlarini ayblab, ularga bo`lmag`ur ta`nalar aytuvchi, butun boshli musulmonlar o`lkasiga – yoppasiga qurol ko`tarib chiquvchi toifalar, jumladan, IShIDchilar ham mazkur hadisdagi itoatdan xalifaga bo`lgan itoat nazarda tutilgan, deb safsata sotishlari turgan gap. Ular nazarda tutgan xalifa emas, balki har bir yurtning oddiy musulmon davlat rahbariga itoat ekanligini Rasululloh sollallohu alayhi va sallam boshqa bir hadisi shariflarida aytib o`tganlar. Imom Buxoriy va Imom Muslim rahimahumalloh rivoyat qilgan hadisi sharifda mana bu hukmlar mavjud. Unga e`tibor bering:</p>
<p id="ia">من كره من أميره شيئا فليصبر فإنه من خرج من السلطان شبرا مات مِيتة جاهلية</p>
<p id="i">“Kimki o`z amiridan biror noxushlik ko`rsa, bas, sabr qilsin! Chunki, kimki sulton buyrug`idan bir qarich tashqari chiqsa, johiliyat o`limida vafot etibdi” (<span id="manba">Buxoriy, 9/7053-7054, 7143; Muslim, 3/1849</span>).</p>
<p id="i">Mazkur hadisi sharifda amir va sulton haqida, ya`ni musulmonlar har bir davlatining oddiy podshohi haqida so`z ketmoqda ekani o`z-o`zidan ma`lum. Vidolashuv hajlarida Rasululloh sollallohu alayhi va sallam bunday deganlar:</p>
<p id="ia">أعبدوا ربّكم و صلوا خمسكم و صوموا شهركم و أدّوا زكوة أموالكم و أطيعوا ذا أمركم تدخلوا جنّة ربّكم</p>
<p id="i">“Robbingizga ibodat qilinglar, besh vaqt namozingizni o`qinglar, ramazon oyigizning ro`zasini tutinglar, mollaringizning zakotini ado qilinglar va ishingiz egalariga itoat etinglar, (shunday qilib) rabbingizning jannatiga kiringlar!”  (<span id="manba">Hokim, 1/19</span>). Ushbu hadis Imom Muslim rahimahulloh shartiga ko`ra sahihdir!</p>
<p id="i">Mazkur hadisi sharifda oddiy ishboshi – rahbarlar nazarda tutilmoqda, xalifa haqida gap yo`q.</p>
<p id="i">Boshqa o`rinda esa ul zot bunday deganlar:</p>
<p id="ia">و أطيعوا من ولاه الله أمركم و لا تنازعوا الأمر أهله و لو كان عبدا أسود</p>
<p id="i">“Alloh sizlarning ishlaringizga hokim qilib qo`ygan kimsalarga itoat qilinglar, uning ishlari borasida talashib-tortishmanglar, agarchi u qop-qora qul bo`lsa ham!”  (<span id="manba">Hokim, 1/330</span>). Mazkur hadis ham Imom Buxoriy rahimahulloh va Imom Muslim rahimahulloh shartlariga ko`ra sahih hisoblanadi.</p>
<p id="ia">فانّ من طاعة الله ان تطيعونى و ان من طاعتى ان تطيعوا أئمّتكم أطيعوا أئمّتكم فان صلوا قعودا فصلوا قعودا</p>
<p id="i">“Bas, albatta menga itoat qilmog`ingiz Allohga itoat qilmoqdandir. Menga itoat esa imomlaringizga itoat qilmog`ingizdir. Imomlaringizga itoat qilinglar! Agar ular o`tirib namoz o`qib bersalar, o`tirib namoz o`qinglar!” (<span id="manba">Ahmad, 2/5679</span>). Bu isnodi sahih hadis.</p>
<p id="i">Yuqoridagi imomdan murod mahalla va masjidlarimizdagi oddiy imom-domlalarimiz bo`lsa, ulardan aqoid kitoblarida tilga olingan “imomi kubro” – “davlat rahbari” ham nazarda tutiladi. “O`tirib namoz o`qishdan” maqsad esa mubolag`a bo`lib, undan rahbarlarning buyruqlariga qat`iy bo`ysinish ko`zda tutilgan.</p>
<p id="i">Mazkur hadisi shariflarda nazarda tutilgan ishboshi, rahbarlar xalifa bo`lmasa ham ularga itoat etish maqsadi bor. Zotan, xalifa quldan va qora tanlidan, aniqrog`i, aslining kimligi noma`lum kimsalardan saylanmaydi. IShIDchilar qilganidek qandaydir to`da o`zlari orasida kimnidir xalifa qilib ko`targani bilan xalifa bo`lib qolmaydi. Sahobalarning va keyingi jami ummatning ijmo`siga ko`ra xalifa qurayshlik – Quraysh qabilasidan bo`ladi va jami musulmonlarning barcha ulamolari ittifog`i va yakdil fikri bilan ta`yinlanadi.</p>
<p id="ia">قريش ولاة الناس فى الخير و الشر الى يوم القيامة</p>
<p id="i">“Qurayshliklar yaxshilig-u yomonlik borasida to qiyomatgacha odamlarning voliysidir!” (<span id="manba">Termiziy, 3/2328</span>).</p>
<p id="i"> 2) Biz tahlil qilayotgan hadisi sharifda Rasululloh sollallohu alayhi va sallam: “Kimki adashadigan bayroq ostida urushsa, asabiy bo`lib g`azablansa, asabiylikka chaqirsa yoki asabiy holda g`alaba ham qilsa-yu, u o`ldirilsa, johiliyat o`limini topibdi!” deganlar. Hadisi sharifda: “adashtiradigan bayroq” deb tarjima qilingan so`z matnda: رأية عمّيّة – “ra`yatin `ummiyyatin”, deb keltirilgan bo`lib, buyuk muhaddis olim Imom Ahmad (r.h.) unga quyidagicha ta`rif berganlar: هو الامر الاعمى لا يستبين وجهه – “U ko`r-ko`rona ishdir, uning yuzi ko`rinmaydi”. Ya`ni, uning aniq maqsadi, uni aniq kim boshqarayotgani, orqasida kimlar turgani, asl basharasi ko`rinmaydi. Yana bir hadisshunos olim Ishoq ibn Rohvayh (r.h.) esa uni bunday tushuntirgan: هذا فى تهارج القوم و قتل بعضهم بعضا – “U guruhdagilar bir-birlarini qiyinchilikka, mashaqqatga solib qo`yadi va bir-birini o`ldira boshlaydi”. Alloma as-Sindiy (r.h.) muhaddis Ibn Moja (r.h.)ning “as-Sunan”lariga yozgan sharhida “adashtiradigan bayroq”qa bu tariqa ta`rif bergan:</p>
<p id="ia">كِنَايَة عَنْ جَمَاعَة مُجْتَمِعِينَ عَلَى أَمْر مَجْهُول لَا يُعْرَف أَنَّهُ حَقّ أَوْ بَاطِل فِيهِ أَنَّ مَنْ قَاتَلَ تَعَصُّبًا لَا لِإِظْهَارِ دِين وَلَا لِإِعْلَاءِ كَلِمَة اللَّه وَإِنْ كَانَ الْمَقْصُود لَهُ حَقًّا كَانَ عَلَى الْبَاطِل</p>
<p id="i">“Bu haq ekani yoki botilligi aniq bo`lmagan noma`lum ishga jam bo`lgan jamoadan kinoyadir. Undagi kimsalar taassub qilgan holda urushaveradilar, lekin dinni izhor qilish va Allohning kalimasini oliy qilish uchun emas. Garchi maqsadlarini haq qilib ko`rsatilsa ham, lekin botilning ustidadirlar” (<span id="manba">Hoshiyat as-Sindiy `ala Ibn Moja // al-Maktabat ash-shomila. Isdori solis, 2006. – B. 7/318</span>).</p>
<p id="i">Iqtibos olingan mazkur jumlada aytilganidek, IShIDchilar dinni izhor qilish uchun yoki Allohning kalimasini oliy qilish uchun urush qilmayotgani aniq. Chunki, agar ular dinni izhor qilmoqchi bo`lsalar, shundoq ham diniy amaliyotlar, ayniqsa, islomning beshta rukni ham bemalol amaliyotda joriy bo`lib turgan, islomiy amaliyotlarga mutlaqo ta`qiq bo`lmayotgan yurtda, asrlar davomida islomning, islomiy ilm va amallarning markazlari bo`lib kelgan o`lkalarda urush qiladilarmi?! Agar ular Allohning kalimasini oliy qilmoqchi bo`lsalar, shundoq ham “LA ILOHA ILLALLOH!” kalimasini aytib turgan musulmonlarni o`ldirib, o`ldirganida ham tiriklayin yoqib yuborgan bo`larmidilar?! Juda oddiy haqiqat: agar IShIDchilar dinni izhor qilish va Allohning kalimasini oliy qilish uchun urush qilmoqchi bo`lganlarida islomiy yurtlarda emas, kofirlar qo`lida bo`lgan yurtlarga urush qilgan bo`lmasmidilar?!</p>
<p id="i">Hadisda “adashtiradigan bayroq” deyilganidek, bugungi kundagi IShIDning ham aniq va asl basharasini bilib bo`lmaydi. Uning orqasida kimlar turganini taxmin qilinadi, haqqoniy maqsadi nimaligi ma`lum emas. IShIDchilar bir-birlarini o`ldira boshladilar, IShIDga o`z ixtiyori bilan qo`shilgan va borganlarni rahbarlarining aytganlarini qilmaganligi uchun o`ldirib va hatto tiriklayin yoqib yubordilar, bo`ysinmaganlarni ayovsiz jazoladilar. Bunga butun dunyo guvoh bo`ldi.</p>
<p id="i">Mazkur hadisda bayroqning sifati ma`nosida tilga olingan, biz “adashtiradigan bayroq” deb tarjima qilgan “`ummiyyatin” (yoki `immiyyatin”) so`zi lug`atda “ko`rlik, so`qirlik; yanglishtiradigan; ko`r-ko`rona ish qilmoq; ko`rib ko`rmaganga olish; ola-bula qilib bo`yash; savodsizlik, nodonlik; aralash-quralashlik” kabi ma`nolarda keladi. Bu ma`nolarning hammasi mana shu la`nati IShIDga to`g`ri keladi. “Ko`rlik, so`qirlik” – hech narsani ko`rmaydigan qop-qarong`i degani bo`lib, bu ularning qop-qora bayrog`iga ishora qilib turadi. “Yanglishtiradigan” – IShID butun musulmonlarni yanglishtirib, adashtirmoqda. “Ko`r-ko`rona ish qilmoq” – IShIDchilar, ularga ko`ngil qo`yganlar ko`r-ko`rona ish qilmoqdalar, dunyoning hech bir yeridagi ahli sunnat va jamoat ulamosi, olimi ularning bu ishlarini shariatga to`g`ri deb aytgan emas. Balki, butun dunyo musulmonlarining 126 nafar olimi ularning bu ishlarining noto`g`ri ekani, noshar`iyligini ochiq-oydin maktubda bayon qilib berdilar. “Ko`rib ko`rmaganga olish” degani esa IShID vakillari qilayotgan noshar`iy ishlarni ko`rib ko`rmaganga olmoqdalar, o`zlaricha oqlamoqchi bo`lmoqdalar, qarang, ular nimalarni yashirmoqdalar, qanday ishlarini haspo`shlamoqchi bo`lmoqdalar: ming-minglab musulmonlarni o`ldirish harom! Musulmonlar yurtida tinch-totuv yashab kelayotgan boshqa din vakillarini yoppasiga o`ldirib yuborish harom! Odamzotni tutib olib tiriklayin yoqib yuborish harom! Hur va ozod insonni qul qilib sotish harom! Hur ayolni o`zining ixtiyorisiz majburlab nikohiga olmoq harom! “Intim jihod” degan safsatani o`ylab topib, unda ayollarni shahvoniy maqsadlarda foydalanish harom! O`zlarining o`ylab topgan “intim jihod”iga bo`ysinmagan muslima ayollarni tiriklayin yoqib yuborish harom! IShIDchilar yashirayotgan, ko`rib ko`rmaganga olayotgan bu xildagi ishlarini uzoq davom ettirish mumkin. “Ola-bula qilib bo`yash” – degan ma`no o`z-o`zidan ma`lum bo`lgan bo`lsa kerak: IShIDchilar yuzlarini ola-bula qilib bo`yab olishadi! “Savodsizlik, nodonlik” – ham o`z-o`zidan ma`lum. Bugungi IShIDchilar tarkibida madrasani, islomiy o`quv dargohni bitkazib, diniy savodi yuksak birorta olim borligi ma`lum emas. IShIDning ishini ma`qullab, “barakalloh!” aytayotgan birorta olim borligi ham ma`lum emas! Ularning barchasi savodsiz, maktab ko`rmagan bilimsizlardir! “Aralash-quralashlik” – IShIDchilar hamma narsani aralash-quralash qilib tashlashdi. Savodsizligi oqibatida oyat-hadislarni noto`g`ri talqin qildilar; shariat hukmlarini bilmaganlari sababli amalda noto`g`ri qo`llay boshladilar; ayol-u erkak hamma-hammani jihod farz deb jang maydonlariga taklif qila boshladilar; musulmon-u kofir, ayol-u erkak, yosh-u qari – hamma-hammani yoppasiga o`ldirmoqdalar.</p>
<p id="i">Hadisi sharifning davomida ana shu “adashtiradigan bayroq” ostida yurganlar bu tariqa tavsiflab beriladi: “asabiy bo`lib g`azablansa, asabiylikka chaqirsa yoki asabiy holda g`alaba ham qilsa”. Ya`ni, ularning barchasining ishi asabiylikdan iborat. Sal narsaga g`azablanaverishadi, sal narsaga baqirib-chaqirib qurol chiqaraveradi, asabiy bo`lishga, g`azab otiga minib baqirishga chaqirishadi. Ulamolar bekorga vahhobiylarni quturgan itga o`xshatishmagan. Ular ana shunday holda ayrim o`rinlarda g`alaba ham qozongandek bo`ladi. Biroq, ularning holiga voy: “u o`ldirilsa, johiliyat o`limini topibdi!”. Ha, IShIDga borib o`lganlar johil hollarida o`lib ketadilar!</p>
<p id="i">3) IShIDchilarning asl basharalarini ochib tashlaydigan hadisi sharifni Rasululloh sollallohu alayhi va sallam bundan 14 asr avvalroq aytib qo`ygan ekanlar. Qarang, ul zoti sharif nima demoqdalar, e`tibor bering: “Kimki ummatimga qarshi chiqsa-yu, ularning yaxshisini ham, yomonini ham urib o`ldirsa, ularning mo`minligidan parvo qilmasa, (musulmonlik va tinchlik-omonlik) ahdini qilgan kimsaning ahdiga vafo qilmasa, bas, u mendan emas va men ham undan emasman!”. Imom an-Navaviy (r.h.) “Sharhi Sahihi Muslim” asarida mazkur hadisdagi “ularning mo`minligidan parvo qilmasa” jumlasini “g`azablangani bois, o`zining nafs-havosi sababli bir mo`minni o`ldirib yuboraveradi, qilgan ishini o`ylab ko`rmaydi, uning gunohi-uvolidan qo`rqmaydi”, deb izohlagan. Yana Imom an-Navaviy (r.h.) ularning bu ishlari oqibatini bunday tushuntirgan: أي لاحجة له في فعله ولا عذر له ينفعه – “Ya`ni, ularning bu ishi borasida hech qanday hujjat yo`q, foyda beradigan uzr ham yo`q!”  (<span id="manba">Imom an-Navaviy. Sharhi Sahihi Muslim // al-Maktabat ash-shomila. Isdori solis, 2006. – B. 12/240</span>).</p>
<p id="i">Hadisdagi: “ummatimga qarshi chiqsa-yu, ularning yaxshisini ham, yomonini ham urib o`ldirsa”, degan jumla ham IShIDchilarning haqiqiy basharasini ochib beradi. “LA ILOHA ILLALLOH!” kalimasini aytib yurgan va oshkora aytib turgan ummati muhammadiyani IShIDchilar parvo ham qilmasdan o`ldirib yubormoqdalar. “LA ILOHA ILLALLOH!” kalimasini aytib turgan kimsalarni Allohning dinini va nomini sotib, “Allohu akbar!”, deb o`ldirayotganlariga, nima deysiz?! To`g`ri, musulmonlar orasida ham yaxshi-yomoni bo`ladi. Biroq, birorta gunoh sababli ularni o`ldirib yuborilavermaydi. Gunoh ishlarni qilish bilan musulmon kofir bo`lib qolmaydi. Binobarin, Rasululloh sollallohu alayhi va sallam: “ularning yaxshisini ham, yomonini ham urib o`ldirgan”ni qoralamoqdalar.</p>
<p id="i">Hadisi sharifdagi: “ahdini qilgan kimsaning ahdiga vafo qilmasa”, degani “musulmonlik va tinchlik-omonlik” ahdini qilgan qimsaning ahdiga – tuzgan bitimiga vafo qilmagan nobakor nazarda tutilmoqda. Ya`ni, bu yerda o`z yurtida yashayotgan, fuqarolik olgan, tinch-totuv umr kechirayotgan, musulmonlar va boshqa din vakillarining ana shu tinchligiga raxna solib, ularni jismoniy yo`q qilib yuborayotgan IShIDchi singarilar qoralanmoqda. Ular musulmonlarda necha mingtasini, boshqa din vakillaridan ulardan ham ko`pini o`ldirib, yosh-u qarisi, ayolu erkagi – barcha-barchasini o`ldirib yubordilar. Bu ishni qilgan IShIDchi singarilarni Rasululloh sollallohu alayhi va sallam: “bas, u mendan emas va men ham undan emasman!”, deganlar!</p>
<p id="i">Yuqoridagi biz tahlil qilishga urungan hadisi sharif IShID va u kabi jamoalarga qo`shilishning oqibati qanday bo`lishini anglatib turadi. Buni har bir musulmon anglab etishi, ogoh bo`lishi lozim! Har bir inson o`z Vataniga sodiq bo`lib, undagi barcha fuqarolar bilan birgalikda tinch-tutuvlikda umrguzaronlik qilmoqligi farz! Ogoh bo`ling, IShIDdan ogoh bo`lib, saqlaning! Ularning aldovlariga, yolg`onchi bayroqlariga ishonib va aldanib qolmang! Sizdan iltimos, baraka toping!</p>
</body>
</html>