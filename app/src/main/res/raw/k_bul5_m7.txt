<p id="title">САЪДУДДИН АТ-ТАФТАЗОНИЙ АШЪАРИЙМИ ЁКИ МОТУРИДИЙМИ?</p>
<p id="i">Тўлиқ номи Саъдуддин Масъуд ибн Умар ибн Абдуллоҳ ибн Шамсуддин ат-Тафтазоний (712-793/1322-1390) бўлган зот XV асрда Темурийлар салтанатидаги энг буюк ва энг таниқли алломаларидан бири ҳисобланади. У умрининг маълум бир қисмини Мовароннаҳрда илмий фаолият билан ўтқазган. Саъдуддин ат-Тафтазоний исломий илмлар ривожида калом илмига ҳам муносиб ҳисса қўшган бўлиб, ақидавий таълимотлари унинг иккита муҳим китобида – “Шарҳ ал-ақоид ан-насафия” ҳамда “Шарҳ ал-Мақосид” асарларида ўз аксини топган. </p>
<p id="i">Манбаларда ва замонавий адабиётларда Саъдуддин ат-Тафтазонийнинг ақидаси Абул Ҳасан ал-Ашъарий (873-941) ёки Абу Мансур ал-Мотуридий (ваф. 944) ақидавий таълимотига асослангани, шунингдек, фиқҳда унинг мазҳаби шофиъий ёки ҳанафий бўлгани борасидаги масалада ҳар хил қарашлар илгари суриб келинмоқда. Замонавий адабиётларда турлича фикрлар ўртага ташланган. Жумладан, юртимиз олимларидан Ш.Зиёдов уни ашъарий ва мотуридий таълимотларини уйғунлаштирган олим, деб билса (<span id="manba">Зиёдов Ш. Абу Мансур ал-Мотуридий ва унинг “Китоб ат-Таъвилот” асари. – Т.: Фан, 2009. – Б. 111.</span>), Қ.Маҳмудов: “Тафтазоний Имом Мотуридий ақидасига эргашган ва унинг таълимотини кенг йишга хизмат қилган. Аллома мотуридия ва ашъария ўртасидаги хилофли масалаларда мотуридий уламолар томонида турар эди”, деб ёзади (<span id="manba">Маҳмудов Қ. Тафтазоний буюк аллома // Имом Бухорий сабоқлари. – № 2. – Тошкент, 2014. – Б. 53.</span>).Шайх Муҳаммад Содиқ Муҳаммад Юсуф эса уни ҳанафий ва мотуридий олими, деган фикрдадир (<span id="manba">Шайх Муҳаммад Содиқ Муҳаммад Юсуф. Усулул фиқҳ. – Т.: Шарқ, 2010. – Б. 16-17; Ўша муаллиф. Ақоид илми ва унга боғлиқ масалалар. – Т.: Шарқ, 2011. – Б. 90-95. Ўша муаллиф. Самарқанднинг сара уламолари. – Т.: Hilol-nashr, 2014. – Б. 33.</span>).</p>
<p id="i">Араб тадқиқотчилари эса ат-Тафтазонийни шофиъий ва ашъарий, деб зикр қилганлар. Жумладан, тадқиқотчи Рашид Аъразий уни шофиъий, деган  (<span id="manba">Саййид Шариф ал-Журжоний. Ал-Ҳошияту ъала “ал-Мутаввал” // Муҳаққиқ: Рашид Аъразий. – Байрут: Дор ал-кутуб ал-илмия, 2007. – Б. 7.</span>).</p>
<p id="i">Энг қизиғи, негадир, Саъдуддин ат-Тафтазонийнинг авлодларини ҳам шофиъий бўлган, деган фикр манба ва адабиётларда устунлик қилади. Жумладан, Хайриддин аз-Зириклий Саъдуддин ат-Тафтазонийнинг чевараларидан Ҳафид ат-Тафтозоний шайхулислом лақаби билан танилган Сайфиддин Аҳмад ибн Яҳё ибн Муҳаммад ибн Саъдуддин ат-Тафтазонийни (ваф. 1510) ҳам шофиъий фақиҳларидан, деб қайд қилган (<span id="manba">Хайриддин аз-Зириклий. Ал-Аълом. 1-жилд. – Байрут: Дор ал-илм ли-л-мулойин, 2002. – Б. 270.</span>). Аслида эса Сайфиддин Аҳмад 30 йиллар чамаси бутун Хуросон ҳудудига шайхулисломлик қилган бўлиб, у узоқ йиллар давомида ҳанафий талабаларига дарс берган, фақат ҳанафийлар фиқҳига оид асарлар битган, шофиъийлик фиқҳига оид бирорта асар ёзгани маълум эмас (<span id="manba">Абдулҳай ал-Лакнавий. Ат-Таълиқот ас-сания ъала ал-Фавоид ал-баҳия. – Қозон, 1902. – Б. 163.</span>). Бундан чиқадики, ҳанафийлик ва мотуридийликка асосланган темурийлар давлатида шайхулислом лавозимида шофиъий мазҳаби олими узоқ йиллар фаолият олиб боргани шубҳалидир.</p>
<p id="i">Саъдуддин ат-Тафтазонийнинг ақидада қайси таълимот фикрларини қабул қилгани борасидаги масаланинг ечими ҳозиргача тўлиқ ечилган эмас.</p>
<p id="i">Саъдуддин ат-Тафтазонийнинг шофиъий ёки ҳанафий экани борасида XV асрдан бери икки хил фикр мавжуд бўлиб келган. Жумладан, Абдулҳай ал-Лакнавий (1847-1886) айтишича, уни шофиъий ва ҳанафий деб билган олимлар қуйидагилар (<span id="manba">Абдулҳай ал-Лакнавий. Ал-Фавоид ал-баҳия. – Қозон, 1902. – Б. 163-165.</span>):</p>
<p id="i">1)	Ҳасан Чалабий (1437-1481) ат-Тафтазонийнинг “ал-Мутаввал” номли шарҳига ҳошия ёзган бўлиб, “Мутааллақот ал-феъл” мавзусида шарҳ эгасини шофиъий эканини қайд қилган (<span id="manba">Ҳасан ибн Муҳаммадшоҳ ал-Чалабий. Ҳавоший Шалабий ъала “ал-Мутаввал”. Малик Сауд университети кутубхонаси қўлёзмаси, № 4786. – В. 100б.</span>).</p>
<p id="i">2)	Жалолиддин Суютий (1445-1505) ҳам ўзининг тилшунос олимлар таржимаи ҳолига бағишланган “Буғйат ал-вуот” асарида уни шофиъий бўлган, деган (<span id="manba">Жалолиддин Абдурраҳмон ас-Суютий. Буғят ал-вуот фий табақот ал-луғавиййин ва-н-нуҳот. 2-жилд. – Байрут: Дор ал-фикр, 1979. – Б. 285.</span>).</p>
<p id="i">3)	Маҳмуд ибн Сулаймон ал-Кафавий (1519-1582) ҳанафийлар табақотига оид “Аълом ал-ахёр” номли асарида ат-Тафтазонийнинг замондоши Саййид Шариф Журжоний (1340-1414) ҳақида ёзар экан, Саъдуддин ат-Тафтазонийни: “Шофиъий уламоларининг катталаридан, шу билан бирга ҳанафийлар усули борасида буюк асарлари бор”, деган (<span id="manba">Маҳмуд ибн Сулаймон ал-Кафавий. Аълом ал-ахёр / Абу Райҳон Беруний номли ШҚМ қўлёзмаси, № 2929. – В. 349b.</span>).</p>
<p id="i">4)	Ҳожи Халифа (1609-1657) ҳам, ал-Лакнавий айтишича, “Кашф аз-зунун”нинг бир неча ўринларида ат-Тафтазонийни шофиъий деган (<span id="manba">Абдулҳай ал-Лакнавий. Ал-Фавоид ал-баҳия. – Қозон, 1902. – Б. 165.</span>). Лекин, асарнинг нашрлари кўздан кечирилганда, ат-Тафтазонийнинг шофиъий эканлиги ҳеч қаерида қайд қилинмаган. </p>
<p id="i">5)	Аҳмад ал-Адирнавий (Аданавий) (ваф. 1683) “Табақот ал-муфассирин” асарида ат-Тафтазонийни шофиъийларнинг катталаридан, деган (<span id="manba">Аҳмад ибн Муҳаммад ал-Адирнавий. Табақот ал-муфассирин. – Мадина: Мактабат ал-улум, 1997. – Б. 301.</span>).</p>
<p id="i">Саъдуддин ат-Тафтазонийни ҳанафий деб билган олимлар қуйидагилар:</p>
<p id="i">1)	Ҳанафийлар фиқҳига оид “Баҳр ар-роиқ” асари муаллифи, таниқли фақиҳ Ибн Нужайм ал-Мисрий (1519-1563) ўзининг “Фатҳ ал-Ғаффор шарҳ ал-Манор” асари муқаддимасида ат-Тафтазонийнинг ҳанафий эканлигини ёзиб қолдирган (<span id="manba">Ибн Нужайм ал-Мисрий. Фатҳ ал-Ғаффор шарҳ ал-Манор. – Миср, 1936. – Б. 6.</span>).</p>
<p id="i">2)	Алий ал-қори (ваф. 1605) ўзининг ҳанафийлар табақотига оид “ал-Асмор ал-жаниййа” асарида ат-Тафтазонийни ҳанафий олимлар қаторида зикр қилган (<span id="manba">Али ал-қори. Ал-Асмор ал-жаниййа. – Ҳиндистон: Худобахш, 2002. – Б. 254. Бироқ, бу ерда муаллиф янглиш равишда ат-Тафтазонийнинг отасининг исми билан ўзининг исмини алиштириб берган.</span>).</p>
<p id="i">3)	Аҳмад ат-Таҳтовий (ваф. 1816) “ад-Дурр ал-мухтор”га битган ҳошия-шарҳи охирида юқорида зикр қилинган “Фатҳ ал-Ғаффор”даги хабарга асосланиб, ат-Тафтазонийнинг ҳанафий эканлиги, у ўз даврининг ҳанафийлар “бош”и ва ҳанафийларнинг қозиси бўлганини қайд қилиб ўтган (<span id="manba">Аҳмад ат-Таҳтовий. Ҳошият ат-Таҳтовий ъала “ад-Дурр ал-мухтор”. 4-жилд. – Булоқ (Миср), 1282. – Б. 414.</span>).</p>
<p id="i">Биз мазкур мақолада Саъдуддин ат-Тафтазонийнинг ўз асарларига мурожаат қилган ҳолда, унинг мотуридий ёки ашъарий эканини аниқлашга ҳаракат қилиб кўрамиз. Бахтимизга, унинг каломга оид асарлари бизгача етиб келган, уларнинг тошбосма ва замонавий нашрлари мавжуд. Бироқ, афсуски, алломанинг фиқҳга оид “Фатовойи Ҳанафия” ҳамда “Фатовойи Шофиъия” номли асарлари ҳалигача топилган эмас, бинобарин, унинг қайси фиқҳий мазҳабга амал қилганини аниқлашнинг имкони йўқ.</p>
<p id="i">Ашъарийлар ва мотуридийлар орасида бир қанча фарқлар бўлиб, улар тўғрисида ўрта аср олимларининг ўнлаб асарлари мавжуд. Ихтилофлар сони қирқтача дейилган бўлса-да, уларнинг энг асосийлари сифатида Тожиддин Абдулваҳҳоб ас-Субкий (1327-1370) томонидан илк бор айтилган ўн учта ихтилоф кўрсатиб келинади. Ашъарийлар ва мотуридийлар ўртасидаги ихтилоф ҳақидаги манбалар ва шу ихтилофлар ҳақида тадқиқотчи С.Оқилов батафсил тўхталиб ўтган (<span id="manba">Оқилов С. Мовароуннаҳрда Мотуридия таълимотининг шаклланиш тарихи. – Т.: Мовароуннаҳр, 2012. – Б. 129-131 ва кейинги бетлар.</span>).</p>
<p id="i">Ашъарийлар ва мотуридийлар ўртасидаги фарқлардан энг каттаси ва энг муҳими, шубҳасиз, имон шартлари ҳақидаги эътиқодий қарашдир. Ашъарийлар имонни қалб билан тасдиқлаш, тил билан иқрор қилиш ва аъзолар билан амал қилиш, десалар, мотуридийлар амални имон шартларига киритмайдилар. Саъдуддин ат-Тафтазоний бу ҳақида сўз юритар экан, имон қалб ва тилнинг иши эканини айтиб, бу кўпчилик муҳаққиқлар, жумладан, Имом Аъзам Абу Ҳанифа (699-767) ҳам қўшилганини билдирган. Амаллар имон шарти эканини, амал тарк қилинса, имондан чиқиб, куфрга киришини хаворижлар фикри, амал тарки билан имондан чиқиб, куфрга кирмай ора йўлда қолишни мўътазилийлар фикри сифатида кўрсатади. Амалларни имон шарти деб олиш нажот ва комиллик асоси, деб билиш Имом Молик (713-795) ва Имом аш-Шофиъий (767-820) фикрлари эканини қайд қилиб, бир бўлагини инкор қилиш жамини инкор қилиш бўлгани боис, улар фикрича амал имон шарти дейилгани билан амалнинг тарки сабабли мўъмин имондан чиқиб кетмаслигини баён қилади (<span id="manba">Саъдуддин ат-Тафтазоний. Шарҳ ал-Мақосид. 3-жилд / Тақдим: Иброҳим Шамсиддин. – Байрут: Дор ал-кутуб ал-илмия, 2001. – Б. 419-420.)</span>. Саъдуддин ат-Тафтазоний фикрича, амаллар имон ҳақиқатига кирмайди. Бунга далил сифатида Қуръондан “Раъд сураси”нинг 29-ояти ҳамда “Ҳужурот сураси”нинг 10-оятини келтириб шарҳлаган. Аллома имон ибодатнинг шарти экани, бир кимса тасдиқ ва иқрор қилиб, ҳали амал қилишга ургурмасдан бурун вафот қилиб кетса, мўъмин ҳолда вафот қилишига ижмоъи уммат қарор қилганини зикр қилган. (<span id="manba">Шарҳ ал-Мақосид. 3-жилд. – Б. 432.</span>).</p>
<p id="i">Амаллар имоннинг шарти дейилишини Саъдуддин ат-Тафтазоний мўътазилийлар қараши сифатида келтириб, уларнинг бу борадаги саккизта фикрига қарши кучли далилларни тақдим қилган. Бу далиллар билан у мотуридийларни ва мотуридийликни ҳимоя қилган (<span id="manba">Шарҳ ал-Мақосид. 3-жилд.  – Б. 432-437.</span>). “Бизнинг фикримизча, гуноҳи кабира қилган мўъминдир”, дея мўътазилийларнинг бу борадаги эътиқодий қарашларига раддиялар берган. Аллома бу хилдаги далил ва раддияларида машҳур мотуридий олими Абу-л-Муин ан-Насафийнинг (ваф. 1114) “Табсират ал-адилла“ асаридан ҳам фойдаланган.</p>
<p id="i">Ашъарийлар ва мотуридийлар орасидаги ўн учта фарқдан бири муқаллиднинг имони борасидаги ихтилофдир. Ашъарийлар муқаллиднинг имонини саҳиҳ эмас, деган бўлсалар, мотуридийлар уни дуруст, деб билганлар. Саъдуддин ат-Тафтазоний ҳам “Жумҳур муқаллиднинг имонининг дуруст эканини айтганлар. Чунки, тасдиқ эътиқоднинг саботига эмас, балки жазмига тўхталади”, деб бу борада уламоларнинг кўпчилиги, фақиҳларнинг ҳаммаси муқаллиднинг имони саҳиҳ, деб билишларини зикр қилган. Уни Абу-л-Ҳасан ал-Ашъарий ва мўътазилийлар жоиз санамаслигини ҳам қайд қилган. Уларнинг жоиз санамаганлигининг далилларини ҳам келтириб, уларга бирма-бир жавоб берган (<span id="manba">Шарҳ ал-Мақосид. 3-жилд. – Б. 452-457.</span>). Ўтган саҳобалар, улардан кейинги имомлар, уламолар ва халифалар тақлидий имон соҳибига мусулмонлар ҳукмларини жорий қилиб келганлигини баён қилиб, бу борадаги “Нисо сураси”нинг 94-оятидаги: “Сизга салом йўллаган кимсага “Сен мўъмин эмассан!”, деб айтманглар!”, деган калималарни ҳамда Пайғамбар алайҳиссаломнинг: “Кимки бизнинг намозларимизни ўқиса, қибламизга юзланса, сўйган жонлиқларимизни еса, демак, бу мусулмондир. Унинг учун Аллоҳ ва расулининг зиммаси бор. Бас, Аллоҳнинг зиммаси борасида унинг ваъдасига хилоф иш қилманглар”, деган ҳадисларини далил сифатида зикр қилиб ўтади. Бу ҳадисни Имом Бухорий ва бошқа муҳаддислар ривоят қилганлар (<span id="manba">Қаранг: Имом ал-Бухорий. Ал-Жомиъ ас-саҳиҳ. 1-жилд. 391-ҳадис.</span>)</p>
<p id="i">Саъдуддин ат-Тафтазоний мотуридийлар фикрини ёқлаган эътиқодий масалалардан яна бири “имонда истисно” деб номланади. Бу мўъмин-мусулмон одам ўзининг мусулмонлигига шак-шубҳа билдирса бўладими, “Мен мўъминман, инша Аллоҳ” ёки “Худо хоҳласа, мен мусулмонман”, дейиши лозимми ёки “Мен ҳақиқий мўъминман”, деб билиши керакми, деган масаладир. Аллома ат-Тафтазоний айтишича, Имом Шофиъий ва бир қанча саҳобалар имонга истисно кириши мумкинлиги айтганлар, Абу Ҳанифа ва унинг асҳоблари эса “Тасдиқлаш маълум иш, унинг ҳақлигида тараддуд қилиш ярамайди. Ким унинг ҳақлиги борасида тараддуд қилса, унинг мўъминлиги қатъий бўлмайди. Шунинг учун шак ва тараддудни тарк қилиб, “Мен ҳақиқий мўъминман!”, демоғи авлодир” дейдилар. Аллома шофиъийларнинг ақлий ва далилларини бирма-бир келтиради, уларга мойиллик ҳам билдиради. Алалоқибат, ҳанафийларга ва мотуридийларга қўшилган ҳолда бундай деб ёзади: “Хуллас, мўъмин имоннинг собитлигида, ўша ҳолатида ҳақиқатдан борлигига шак қилмаслиги керак. Имонининг борлиги ва барқарорлигига, келажакда ҳам боқийлигига шубҳа қилмаслиги лозим. Лекин, хотимасининг ёмон бўлиши мумкинлигидан қўрқиб туриши, оқибати чиройли бўлишини умид қилиши керак” (<span id="manba">Шарҳ ал-Мақосид. 3-жилд. – Б. 451.</span>). Саъдуддин ат-Тафтазоний бу фикрларини “Шарҳ ал-Ақоид ан-насафия”да ҳам давом қилдирган (<span id="manba">Саъдуддин ат-Тафтазоний. Шарҳ ал-Ақоид ан-насафия. (Хаёлий, Сиёлкутий ва Мавлоно Исомиддин шарҳлари билан бир тўпламда). – Миср, 1913. – Б. 455.</span>).</p>
<p id="i">Имоннинг зиёда ёки кам бўлиши борасидаги эътиқодий масала борасида ҳам Саъдуддин ат-Тафтазоний мотуридийлар фикрини ёқлаб чиққан. Жумладан, у “Мақосид ал-калом” матнида қуйидагиларни ёзиб қолдирган: “Китоб ва суннатнинг зоҳирига қараганда имон зиёда ва кам бўлади. Бироқ, жумҳур (кўпчилик) уламолар ундай бўмайди, деб ҳисоблаганлар. Чунки, имон жуда аниқлик чегарасига етиб қолган тасдиқдир, у эса тафовутланмайди. Тафовут эса тоатларга хос бўлади. Демак, бу масаладаги ихтилоф имоннинг таърифига кўра юз берган. Лекин, амални тарк қилиш оқибатида имондан чиқиб кетмаслик дуруст бўлгани билан бу ерда имоннинг комил бўлиши борасида тафовутланиш мумкин, имоннинг аслида тафовут бўлмайди” (<span id="manba">Шарҳ ал-Мақосид. 3-жилд. – Б. 446.</span>).</p>
<p id="i">Ат-Тафтазоний “Шарҳ ал-Ақоид ан-насафия” асарида Абу Ҳанифанинг Китоб (Қуръон) ва Суннат (ҳадис)даги имоннинг зиёда бўлиши борасидаги ҳадисларга берган жавоби келтирилади. Унга кўра, Пайғамбар алайҳиссалом даврларида имон шартлари ва фарзлари босқичма-босқич, бирин-кетин таклиф қилинган, шунга кўра у даврлардаги одамлар имон шартлари ва фарзларини кетма-кет қабул қилиб олганлар. Шунинг учун уларнинг имонлари вақт ўтиши билан зиёдалашиб борган. Китоб (Қуръон) ва Суннат (ҳадис) ана шу ҳолат борасида хабар берилган. Бу ҳолатни эса Пайғамбар алайҳиссалом даврларидан кейин тасаввур қилиб бўлмайди, чунки, имон шартларининг фарз қилиниши батамом тугаган. Эндиги одамлар уларнинг ҳаммасига бирданига имон келтирадилар (<span id="manba">Шарҳ ал-Ақоид ан-насафия. – Б. 445.</span>).</p>
<p id="i">Ашъарийлар билан мотуридийлар ўртасида “маънавий ихтилоф” деб аталган масалаларда ҳам Саъдуддин ат-Тафтазоний мотуридийлар тарафдори бўлганини кўриш мумкин. Жумладан, Аллоҳ таолонинг “таквин”, яъни бўлдириш сифати билан боғлиқ сифатлари – яратиш, ризқ бериш, тирилтириш, ўлдириш кабиларнинг азалийлиги ёки Аллоҳнинг яратган, ризқ берган ёки тирилтирган вақтида пайдо бўлган (“ҳодис”)лиги масаласи. Бу масалада ҳам ат-Тафтазоний мазкур сифатлар Аллоҳ таолонинг зотий ва азалий сифатлари эканлигига тўхталган ва далиллар тақдим қилган (<span id="manba">Шарҳ ал-Ақоид ан-насафия. – Б. 124-127.</span>).</p>
<p id="i">Юқоридагилардан маълум бўладики, Аллома Саъдуддин ат-Тафтазоний аҳли сунна ва жамоадаги иккита йирик йўналиш – ашъарий ва мотуридийликдан мотуридийликни қабул қилган. У каломга оид асарларини Мовароуннаҳрда – Самарқанд ва Хоразмда битганлигини эътиборга олсак, бу табиий ҳол ҳисобланади. Ҳар қалай, унинг шофиъийлар фиқҳига оид асарлар ҳам битганлигини эътиборга олган тақдиримизда ҳам, аввалига шофиъий ва ашъарий бўлиб, кейинчалик ҳанафийлик ва мотуридийликни қабул қилган, деб хулоса қилсак бўлади. Чунки, тарихда аввал шофиъий ва ашъарий бўлиб, сўнг ҳанафий ва мотуридий бўлган олимлар бўлган. Жумладан, таниқли олим Абу Жаъфар ат-Таҳовий  (853-933) ҳаёти ва илмий фаолияти бунга яққол мисол бўла олади.</p>
<p id="i">Саъдуддин ат-Тафтазонийнинг каломга оид йирик китоблари “Шарҳ ал-ақоид ан-насафия” ҳамда “Шарҳ ал-Мақосид” асарларида кўтарилган эътиқодий масалаларни кузатар эканмиз, у аксар ҳолларда мотуридийлар фикрларини қўллаб-қувватлайди, унга ўз ҳужжатларини тақдим қилади. Гоҳида ашъарийлик таълимотига мойиллиги сезилса-да, бироқ, хулосада мотуридийликни ёқлаб чиққан ҳолатлар ҳам кузатилади. Мана шу далиллардан келиб чиқиб, буюк аллома Саъдуддин ат-Тафтазонийни ҳанафий ва мотуридий олими дейишимиз керак бўлади. Зотан, мазкур мақолада келтирилган маълумотлар бунга асос беради.</p>
<p id="title">МАҚОЛА РЕЗЮМИСИ</p>
<p id="i">Мазкур мақолада Саъдуддин ат-Тафтазоний (1322-1390) қаламига мансуб “Шарх ал-акаид ан-насафия” и “Шарх ал-Макасид” асарларига асосланиб, унинг ашъарий ёки мотуридий таълимотидан қайси бирини қабул қилгани масаласи кўриб чиқилган. Мақолада ашъарий ва мотуридийлар орасидаги ақидавий ихтилофли масалалардан тўрттаси асосида Саъдуддин ат-Тафтазонийнинг ақидавий таълимоти борасидаги изланишлар натижаси тақдим этилган. Келтирилган маълумотлар асосида мақолада Саъдуддин ат-Тафтазоний ақидада мотуридий олими бўлгани ўз исботини топган.</p>
</body>
</html>