<p id="title">G`AZZOLIYDAN HAQIQAT</p>
<p id="i">Aqlli va balog`atga yetgan musulmonga vojib bo`ladigan e`tiqod haqida aytadigan bo`lsam, u “La iloha illalloh. Muhammadu-r-Rasululloh!”ning ma`nosini bilsa bo`ldi. Qachon Payg`ambar alayhissalomni tasdiq qilsa, undan so`ng Alloh taoloning sifatlarini tasdiqlashi kerak. Alloh tirik, qodir, biluvchi, gapiruvchi, xohlovchi, biror narsaga o`xshamaydigan, eshituvchi, ko`ruvchi zotdir! Bu sifatlarning haqiqati borasida bahsga kirishishi lozim emas. Allohning kalom va ilm sifatlari qadim yoki hodisligini o`ylashi shart emas, hatto u ushbu masalani o`ylab ham ko`rmasdan vafot qilib ketsa, mo`min holida o`lgan bo`ladi. Mutakallim olimlar bayon qilib bergan dalillarni bilishi unga lozim emas. Balki, uning qalbida imon bilan birga faqatgina haqni tasdiqlash bo`ladigan bo`lsa, dalil va hujjatlar bo`lmasa ham u mo`mindir. Rasululloh sollallohu alayhi va sallam bundan ko`prog`ini insonlarga taklif qilgan emaslar. Ana shu mujmal imonga e`tiqod qilish a`robiylar va xalqning avomlari orasida doim bo`lib kelgan. Faqat shaharlikning qulog`iga tasodifan bu masalalar – kalomning qadimligi yoki hodisligi, “istivo” va “nuzul”ning ma`nosi hamda boshqa masalalar eshitilib qolgan bo`lishi mumkin, xolos. Agar uning qalbi mana shularni qabul qilmasa ham, u Allohning ibodati va amaliga mashg`ul bo`lsa, unga majburiyat yo`q, albatta. Agar uning qalbi bularni qabul qilmoqchi bo`lsa, unga eng kichik vojib shuki, u o`tgan ulamolarning e`tiqodini qilsin. Demak, masalan, Qur`onni qadim deb bilsin. O`tgan ulamolar: “Qur`on Allohning kalomi bo`lib, yaratilgan emas!”, deganlar. “Istivo”ni haq desin, aslida lozim bo`lmasa ham u borada savol qilishni bid`at deb bilsin, uning qandayligini esa noma`lum desin. Ana shunda u shariat keltirgan imon borasidagi barcha narsaga mujmal imon keltirgan bo`ladi. Haqiqat va kayfiyat (qandaylik) borasida bahs-munozaraga kirishmasa ham, imonli bo`laveradi. Agar mana shu unga foyda bermasa, qalbida mushkilotlar yuz bersa, shak-shubhalar tug`ilaversa, imkon boricha shubhalarni ketkazishi kerak. Fahmiga eng yaqin oddiy so`zlar bilan mushkilotlarni ketkazsin. Mutakallimlarning va olimlarning kuchli gaplariga hojat yo`q, ana shuning o`zi kifoya qiladi, dalillarni tahqiq qilishga ehtiyoj yo`q...(<span id="manba">Hujjat ul-islom Abu Homid al-G`azzoliy. Risolat al-Va`z va-l-E`tiqod. – Misr: Saodat, 1907. – B. 29-30</span>)</p>
</body>
</html>