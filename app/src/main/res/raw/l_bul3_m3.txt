<p id="title">SHAYTONNING IZIDAN ERGASHGANLAR</p>
<p id="i">Hozirgi kunda insonlarning tinch va osoyishta hayoti hamda xotirjamligiga rahna solib turgan holat – terrorchilik harakatlari hamma davrda uchrab turgan. Terrorchilarning tutgan yo`llari har xil ko`rinishda bo`lsada lekin, qilayotgan ishlari bir xil, ya`ni odamlarning tinch turmush tarzini buzish. Bu bilan insonlarni hayotda qo`rqib yashashga majburlash.</p>
<p id="i">Bugungi kunda dunyoda shart-sharoitlarning shiddat bilan rivojlanib borishi terrorizm mohiyatini ham o`zgartirib yubordi. U yangi-yangi vositalar va texnologiya yutuqlaridan foydalanib, kun sayin o`zining qabih va dahshatli kurash usullarini kuchaytirib boryapti. Ommaviy aloqa vositalari, internet global tarmog`i terrorchilarning qamrov doirasini ancha kengaytirdi va ularning qonli hamda vahshiy rejalarini amalga oshirishga yangi imkoniyatlar yaratmoqda. Tarixga nazar soladigan bo`lsak, bunday g`arazli ishlar turli xil toifa va dinga mansub kishilar tomonidan qilingan. Ammo eng achinarlisi shuki ular terrorizmni islom niqobi ostida amalga oshirmoqdalar. Vaholanki islom dini butun dunyoda tarqalgan, tinchlik va mehribonlik, odamlarga rahm-shafqatli va adolatli bo`lishni, muhabbat va birodarlikni buyuradigan dindir. «Islom» va «terror» so`zlari yonma-yon ishlatilishi mumkin emas. Hech bir ilohiy din turli zo`ravonlik va zulmni oqlamaydi va unga da`vat qilmaydi. </p>
<p id="i">Islom olimlari o`zlarini musulmonman deb da`vo qilayotgan va bu kabi qabih ishlarni amalga oshirayogan kimsalarni hozirgi zamon xavorijlari deb e`lon qilishgan. Ularning avvalgilari Usmon r.a. va Ali r.a.larni o`ldirib musulmonlarga qarshi chiqishgan bo`lsalar, oxirgilari Dajjol (unga Allohning la`nati bo`lsin) bilan birga chiqib, unga xizmat qilishadi. Rasululloh (s.a.v.) xabar berganlaridek, ular musulmonlarni o`ldiradilar, Qur`on o`qiydilar lekin, o`qigan Qur`onlari halqumlaridan o`tmaydi. Ular do`zax ahlining itlaridir. Bu yo`lga kirgan ko`pgina yoshlar oliygohni tugatishi bilanoq ilmda boshqalar etmagan cho`qqilarga etdik, ijtihod darajasiga erishdik, salaf solih mujtahidlardan qolishmaymiz, ijtihod qilishimiz kerak deb, hamma narsaga o`zlari hukm chiqarib fatvo berishmoqda. Buning natijasi o`laroq, musulmonlar yashaydigan yurtni boshqarib turgan hukumat va uning fuqarolarini ham kofirga chiqardilar. Islom o`lkalarini “kufr yurti” deb e`tiqod qilib u erlarda terrorchilik harakatlarini amalga oshirishga va tinch aholini o`ldirishga fatvo bermoqdalar. O`ldirilayotganlar ichida har xil dindagi kishilar hatto yosh bolalar, ayollar va keksalar ham bor. Rasululloh (s.a.v.)ning dini, irqi va millatidan qat`iy nazar nohaq odam o`ldirishdan qaytarganlarini hatto urush chog`ida ham yosh bolalar, ayollar va keksalarni kofir bo`lsalarda o`ldirmaslikka buyurganlarini e`tiborga olmaydilar. Ana shunday qabih vahshiyliklarni amalga oshirganlar o`zlarining dinga qattiq e`tiqod qo`yganlari haqida qanchalik lof urmasinlar, aslida bu ishlarni odamlar qalbidan din-iymonni yo`qotish uchungina qiladilar. Agar inson sovuqqonlik bilan begunoh kishilarni o`ldira olibdimi, demak, u iymonli emas, u xudosiz. Bu kimsalar Alloh taoloning jazo-azoblaridan qo`rqmaydi. Ularning yagona maqsadi qon to`kish va odamlarga kulfat-alam keltirish. Alloh taolo iymon egalariga sevgi, rahm-shafqat va tinchlik-osoyishtalikni buyuradi. Terror esa iymonning g`irt aksidir. U o`z oldiga berahmlik, shafqatsizlik, zulm, qotillik va azob-kulfatlarni maqsad qilib qo`yadi. Shuning uchun barcha terrorchilik harakatlarining manbaini xudojo`ylik va iymon tashkil qilmaydi. Buning ustiga biz «terror» deb atayotgan harakatlar (ya`ni, hech qanday gunohsiz kishilarga qarshi qilinayotgan jinoyatlar) islomda ulkan gunoh hisoblanadi va har bir musulmon ana shunday harakatlarga yo`l qo`ymaslik, er yuzida tinchlik, osoyishtalik va adolat o`rnatish uchun Alloh taolo oldida mas`uldir.</p>
<p id="i">Terrorchilik harakatlariga fatvo topib berayotgan “olim”kimsalarning fikricha, musulmonman deganlarning hammasi kofir bo`lsa, musulmon deb kimni aytish mumkin?! Ularning yo`lidan yurganlarningmi? Usoma ibn Zayd ibn Horisa r.a. jangda iymon kalimasini aytgan bir odamni o`limdan qo`rqqanidan qutulib qolish uchun aytyapti deb o`ldirganlarida Rasululloh (s.a.v.)ning e`tirozlariga uchraganlari yoki iymon kalimasini aytgan kishi musulmon bo`lishi haqida kelgan hadislar etarli emasmi?! Qur`oni karimda bir odamni nohaq o`ldirish ulkan gunoh (gunohi kabira) sanaladi:</p>
<p id="ia">مِنْ أَجْلِ ذَلِكَ كَتَبْنَا عَلَى بَنِي إِسْرَائِيلَ أَنَّهُ مَنْ قَتَلَ نَفْسًا بِغَيْرِ نَفْسٍ أَوْ فَسَادٍ فِي الْأَرْضِ فَكَأَنَّمَا قَتَلَ النَّاسَ جَمِيعًا وَمَنْ أَحْيَاهَا فَكَأَنَّمَا أَحْيَا النَّاسَ جَمِيعًا وَلَقَدْ جَاءَتْهُمْ رُسُلُنَا بِالْبَيِّنَاتِ ثُمَّ إِنَّ كَثِيرًا مِنْهُمْ بَعْدَ ذَلِكَ فِي الْأَرْضِ لَمُسْرِفُونَ</p>
<strong>Ana o`sha (ilk qotillik) tufayli Isroil avlodiga shunday hukmni bitib qo`ydik: «Biror jonni o`ldirmagan yoki Erda (buzg`unchilik va qaroqchilik kabi) fasod ishlarini qilmagan insonni o`ldirgan odam xuddi hamma odamlarni o`ldirgan kabidir. Unga hayot baxsh etgan (o`limdan qutqarib qolgan) odam esa barcha odamlarni tiriltirgan kabidir»*. Ularga rasullarimiz (ilohiy) hujjatlarni keltirganlar. So`ngra ularning ko`pchiligi o`shandan keyin (ham) Erda isrof qiluvchilardir.</strong><p id="i"> (<span id="manba">Moida: 32</span>).</p>
<p id="ia">وَالَّذِينَ لَا يَدْعُونَ مَعَ اللَّهِ إِلَهًا آَخَرَ وَلَا يَقْتُلُونَ النَّفْسَ الَّتِي حَرَّمَ اللَّهُ إِلَّا بِالْحَقِّ وَلَا يَزْنُونَ وَمَنْ يَفْعَلْ ذَلِكَ يَلْقَ أَثَامًا</p>
<p id="i"><strong>Ular Allohga qo`shib, boshqa «iloh»ga iltijo qilmaslar va Alloh o`ldirishni man etgan jonni nohaq o`ldirmaslar hamda zino qilmaslar. Kim mana shu (gunohlar)ni (imonsiz holda) qilsa, gunohga (uqubatga) uchrar,</strong> (<span id="manba">Furqon: 68</span>).</p>
<p id="i">Tinchlikka, kishilarning osoyishtaligi va xavfsizligiga rahna soladigan barcha hatti-harakatlar, o`zboshimchalik hamda terrorning barcha ko`rinishlari buzg`unchilik – fasod ishlar sanaladi. Qur`oni karimda musulmonlarga shunday xabar berilgan:</p>
<p id="ia">وَاللَّهُ لَا يُحِبُّ الْفَسَادَ</p>
<p id="i"><strong>«Alloh esa buzg`unchilik-fasodni sevmaydi»</strong> (<span id="manba">Baqara, 205</span>). Hech bir gunohi, aybi bo`lmagan odamni o`ldirish buzg`unchilikning eng ulkan ko`rinishi hisoblanadi. Alloh taolo Qur`oni karimda mo`minlarni shunday ogohlantiradi:</p>
<p id="ia">مَنْ قَتَلَ نَفْسًا بِغَيْرِ نَفْسٍ أَوْ فَسَادٍ فِي الْأَرْضِ فَكَأَنَّمَا قَتَلَ النَّاسَ جَمِيعًا وَمَنْ أَحْيَاهَا فَكَأَنَّمَا أَحْيَا النَّاسَ جَمِيعًا</p>
<p id="i"><strong>«Biror jonni o`ldirmagan yoki Yerda (buzg`unchilik va qaroqchilik kabi) fasod ishlarini qilmagan insonni o`ldirgan odam xuddi hamma odamlarni o`ldirgan kabidir. Unga hayot baxsh etgan (o`limdan qutqarib qolgan) odam esa barcha odamlarni tiriltirgan kabidir» </strong> (<span id="manba">Moida: 32</span>).</p>
<p id="i">Alloh taolo yer yuzida yovuzlik qilmaslikka buyuradi hamda nohaqlik, adolatsizlik, zo`ravonlik, odam o`ldirish, qon to`kishni ta`qiqlaydi. Alloh taoloning ana shu buyruqlariga bo`ysunmaslik yo`lini tutgan kimsalarni Qur`oni karim «Shaytonning izidan ergashganlar» deb ataydi. Quyidagi oyatlar shundan ogohlik beradi:</p>
<p id="ia">وَالَّذِينَ يَنْقُضُونَ عَهْدَ اللَّهِ مِنْ بَعْدِ مِيثَاقِهِ وَيَقْطَعُونَ مَا أَمَرَ اللَّهُ بِهِ أَنْ يُوصَلَ وَيُفْسِدُونَ فِي الْأَرْضِ أُولَئِكَ لَهُمُ اللَّعْنَةُ وَلَهُمْ سُوءُ الدَّارِ</p>
<p id="i"><strong>Alloh bilan ahd bog`laganlaridan keyin uni buzadigan, Alloh bog`lanishiga buyurgan narsalarni uzadigan va Yer yuzida buzg`unchilik qilib yuradigan kimsalar ham borki, ular uchun (Allohdan) la`nat bo`lur va ular uchun noxush diyor (jahannam) bordir». </strong> (<span id="manba">Ra`d, 25</span>).</p>
<p id="i"><strong>كُلُوا وَاشْرَبُوا مِنْ رِزْقِ اللَّهِ وَلَا تَعْثَوْا فِي الْأَرْضِ مُفْسِدِينَ</strong></p>
<p id="i"><strong>«Allohning rizqidan yeb-ichingiz, Yer yuzida buzg`unchilik qilmangiz!»</strong> (<span id="manba">Baqara: 60</span>) Parvardigorning irodasiga qarshi borib, begunoh odamlarni o`ldirgan va xo`rlagan kimsalar dunyo hayotida yutuqqa erishamiz, deb o`ylasalar qattiq xato qilgan bo`lishadi. Zero, Qur`oni karimda shunday deyilgan:</p>
<p id="ia">إِنَّ اللَّهَ لَا يُصْلِحُ عَمَلَ الْمُفْسِدِينَ</p>
<p id="i"><strong>«Alloh buzg`unchi kimsalarning ishini o`nglamaydi» </strong> (<span id="manba">Yunus: 81</span>).</p>
<p id="i">Qur`on va hadisni to`g`ri tushunish hamda terrorizm islom dinida qoralanishi va uning salbiy oqibatlari haqida maktab, litcey, kollej va oliygohlarda ma`ruzalar olib borilishi o`quvchi va talabalarda immunitet paydo bo`lar edi. Terrorizm musulmon olimlari tomonidan dinga yot ekanligi va uning gunoh ekanligi to`g`risida fatvolar berishgan. Shuningdek, islomiy tashkilotlar ham bir necha qarorlar qabul qilishdi. Jumladan, 2006 yil 24-28 iyun Iordaniya poytaxti Ammon shahrida xalqaro islom fiqhi akademiyasi o`zining o`n yettinchi sessiya majlisini o`tkazdi. Majlis a`zosi “Islomda haddan oshish, ekstremizm va terrorizmga munosabat” mavzusida kelgan tadqiqotlarni o`rganib chiqdi. Hamda shu mavzu to`g`risida bahs va munozaralar tinglandi. Majlis oxirida quyidagi xulosaga kelindi:</p>
<p id="i">- Terrorizmning barcha ko`rinishlari va harakatlari harom. Bular qaerda va kim tomonidan amalga oshirilgan bo`lsa ham jangovor jinoyatlar sirasiga kiruvchi jinoiy harakatlar hisoblanadi. Terroristik harakatlarga bevosita aloqador bo`lgan, bilvosita qatnashgan, moliyalashtirgan yoki qo`llab -quvvatlab turgan yakka shaxslar, guruhlar, davlatlar barchasi terrorist hisoblanadi.</p>
<p id="i">- Terroristik jinoyat va shar`iy qonun orasini ajratish. Chunki shar`iy qonun zulmni ketkazish va tortib olingan haqlarni qaytarib olishga o`xshash ilohiy qonundir. Terroristik jinoyat esa buning aksidir. Bu shar`an va aqlan e`tirof etilgan va xalqaro bitimlar tasdiqlagan adolatdir.</p>
</body>
</html>