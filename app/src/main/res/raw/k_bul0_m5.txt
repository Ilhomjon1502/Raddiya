<p id="title">МАККАНИНГ МУФТИЙСИ АС-САЙИД АҲМАД ИБН ЗАЙНИ ДАХЛЯН (1812-1884)</p>
<p id="title">ВАҲҲОБИЙЛАРНИНГ АДАШУВИ</p>
<p id="i">Бисмиллаҳир роҳманир роҳим.</p>
<p id="i">Пайғамбаримиз Муҳаммад соллаллоҳу алайҳи вассаллам:</p>
<p id="ia">طلب العلم فريضة على كلّ مسلم</p>
<p id="i">"Илм талабида бўлиш ҳар бир мусулмон учун фарздур." деганлар.</p>
<p id="i">Одамлар бизнинг давримизда турли маълумотга эга бўлишнинг кенг имкониятларига эга, шунингдек диний мавзуларда ҳам. Диний маълумотлар кишининг эътиқодий масалаларига тегишли эканлигини ҳисобласак, уларни кўриб чиқишда эҳтиёткорлик шарт қилинади. Чунки бериладиган барча маълумотлар, хусусан, диний маълумотлар эътиқодга мувофиқ келмаслиги мумкин. Ҳақиқий маълумот билан ёлғонини ажратиш учун динимиз тўғрисида  дурустроқ илмга эга бўлиши лозим. Шунинг учун юқоридаги илм талабида бўлиш ҳақидаги ҳадис ҳар биримизга ниҳоятда муҳим. </p>
<p id="i">Иймонли кишиларга ва умуман жамиятга ўзини исломда деб биладиган, аслида эса исломга қарши бўлган турли оқимлардан зарар етмоқда. Мисол учун Ваҳҳобийлар, Салафийлар, Акромийлар, Ўзбекистон Халқ Ҳаракати, Ҳизбут-таҳрир, Мусулмон биродарлар ўшалар сафига киради. Диний савияси бўлмаган одамларда оқимларнинг исломга чақириб, айни пайтда адашувга олиб келиш ҳолатлари кўп кўрилмоқда. Шунинг учун биз</p>
<p id="ia">ولتكن منكم امّة يدعون الى الخير ويأمرون بالمعروف وينهون عن المنكر</p>
<p id="i"><strong>Сизлардан яхшиликка буюрувчи ва ёмонликдан қайтарувчи жамоат бўлсин. </strong>(<span id="manba">Оли Имрон. 104.</span>) оятига мувофиқ мусулмонларнинг иймони мустаҳкам бўлиши учун XIX асрда яшаб ўтган олим, Макка шаҳри муфтийси ас-Сайид Аҳмад ибн Зайни Дахлайн (1812-1884) нинг ваҳҳобийларга қарши ёзган рисоласини қуйида таржима қиламиз.</p>
<p id="i">Оламларнинг роббиси Аллоҳга ҳамду сано бўлсин. Ягона, якка яратувчи зот. Боши ва охири йўқ абадий зот. Макон ва вақтдан холи зот. Пайғамбаримиз Муҳаммад соллаллоҳу алайҳи вассаллам га дуруд ва саломлар бўлсин. Саҳобаларга ва Муҳаммад соллаллоҳу алайҳи вассаллам оиласига баракотлар ёғилсин.</p>
<p id="i">Пайғамбаримиз соллаллоҳу алайҳи вассаллам:</p>
<p id="ia">عليكم بالجماعة وايّاكم والفرقة فانّ الشيطان مع الواحد وهو من الاثنين ابعد، فمن اراد بحبوحة الجنّة فليلزم الجماعة</p>
<p id="i">Жамоа билан бирга бўлинг. Ажралишдан (фирқаланишдан) сақланинг. Зеро, шайтон якка-ёлғиз билан бирга ва икки кишидан (жамоа) эса узоқдир. Ким жаннатдан роҳатланишни истаса жамоани лозим тутсин.</p>
<p id="i">Ислом муҳаддислари ушбу ҳадисдаги “жамоа” сўзини “аҳлис сунна вал жамоа” эканлигини айтишган. Уларнинг йўли бу - Пайғамбаримиз соллаллоҳу алайҳи вассаллам , саҳобалар ва салафу (Пайғамбаримиз соллаллоҳу алайҳи вассалламдан кейин уч аср яшаган олимлар) халаф (салафлардан кейинги олимлар) олимларининг йўлидир. Уларнинг барчаси Аллоҳ ягона яратувчи, ҳеч нарсага муҳтож эмас ва ҳеч нарсага ўхшамайдиган зот эканлигига иймон келтиришган. Аллоҳ Қуръонда</p>
<p id="ia"><strong>ليس كمثله شئ</strong></p>
<p id="i"><strong>У каби ҳеч бир зот йўқ.</strong> (<span id="manba">Шуаро. 11.</span>).</p>
<p id="i">Пайғамбаримиз соллаллоҳу алайҳи вассаллам саҳобаларидан Али ибн Абу Толиб шундай деган:</p>
<p id="ia">كان الله ولامكان وهو الآن على ما عليه كان    رواه البغدادى فى الفرق بين الفرق</p>
<p id="i">Аллоҳ бор эди, лекин макони йўқ эди. У ҳозир ҳам олдинги жойида бор. Бу сатрлар Абу Мансур ал-Бағдодийнинг “Оқимлар ўртасини ажратиш” номли асаридан ривоят қилинади.</p>
<p id="i">Бу йўлни - Пайғамбаримиз соллаллоҳу алайҳи вассаллам ва унинг саҳобаларининг йўлини бутун дунё мусулмонлари яшайдиган мамлакатлар, хусусан, Индонезия, Ҳиндистон, Ўрта Осиё, Яман, Шимолий Африка давлатлари, Покистон, Яқин Шарқ мамлакатлари, Кавказ ва бошқа давлатларда яшаётганлар қаттиқ тутишган. Бироқ, тахминан уч аср олдин ҳақиқат йўлидан адашган одамлар пайдо бўлишди. Улар ўзларича  динни бидъат ва хурофотдан тозалаш мақсадида иймонни янгилашмоқчи бўлишади. Ҳақиқатда эса мусулмонлар неча асрлар давомида эътиқод қилиб келаётган ҳақ йўлни инкор қилишди. Улар Пайғамбаримиз соллаллоҳу алайҳи вассалламнинг мавлудларини нишонлашни, вафот этган мусулмонлар руҳига бағишлаб ўқиладиган Қуръон тиловатларини, Пайғамбаримиз соллаллоҳу алайҳи вассалламнинг ва валийларнинг қабрини зиёрат қилишни, уларни ўртага қўйиб дуо қилишни инкор қилишди.</p>
<p id="i">Ваҳҳобийларнинг пайдо бўлишини Пайғамбаримиз соллаллоҳу алайҳи вассалламнинг ўзлари башорат қилганлар. У киши Аллоҳга дуо қилиб “Ё Робби, Шом (ҳозирги Сурия, Ливан, Фаластин ва Иорданиянинг бир қисми) ва Яман мамлакатларини баракотли қилгин” деб айтган. Саҳобалар “Наждчи (Саудия Арабистони ярим оролининг шарқий қисми)?”  деб сўрашса, “Йўқ, у ердан шайтоннинг шохи чиқади” деб жавоб беради.</p>
<p id="i">Муҳаддис олимлар “шайтоннинг шохи”ни ҳижрий XII асрда Наждда дунёга келган Муҳаммад ибн Ваҳҳоб номи остидаги кишини назарда тутилган дейишади. Чунки унинг бузуқ эътиқоди ўша ерда пайдо бўлди ва унинг эргашувчилари “Ваҳҳобийлар” деб ном олди.</p>
<p id="i">Хўш. Улар ким ўзи?! </p>
<p id="i">Абул Аббос Аҳмад ибн ас-Сайид Зайни Дахлян – Макка шаҳрининг муфтиси ҳақида қисқача маълумот:</p>
<p id="i">Аҳмад ибн ас-Сайид Зайни Дахлян ислом оламидаги машҳур олим, унинг самарали меҳнати кўп давлатларда тарқалган. У 1232 ҳижрий санада (1812) туғилди. Диний илмларни кўп жойнинг олимларидан (Макка, Яман, Дамашқ, Миср ва бошқа) ўрганди. Унинг илмий савияси юқорилигидан Макканинг муфтийси этиб сайланди. Ўз даврида асосан, ҳадис фанидан дарс берган.</p>
<p id="i">Ибн ас-Сайид Даҳлян муомалали киши эди, у билан суҳбат қилиш ёқимли бўлган. Ёшлиги юқори маданиятли кишилар ва илм аҳли ўртасида ўтди. Оддий халқдан тортиб зодагон шахсларнинг тилларида мамнунлик билан зикр қилинар эди. У Ҳижоз олимларининг пешқадами эди. Аҳмад ибн ас-Сайид Зайни Дахлян кўп китоблар ёзади. Шулардан: “ас-Сийра ан-Набавийя” (Пайғамбаримиз соллаллоҳу алайҳи вассалламнинг ҳаётлари) , “Тарих табақот ал-Улама” (Олимларнинг ҳаёти ва уларнинг мартабаси), унда мазҳаб олимлари ва уларнинг ҳаёти ва ижоди баён қилинган; “ал-Ажрумий китобига шарҳ” (араб грамматикаси ҳақида); “Ислом давлатлари тарихидаги машҳур воқеалар рўйхати”; “Ислом давлатлари тарихи хронологияси” ва ҳоказо. </p>
<p id="i">Аҳмад ибн ас-Сайид Зайни Дахлян ҳижрий 1304 йилнинг муҳаррам ойида (1884) вафот этди ва Маккада дафн этилди. Шогирдларидан бири Домиатлик ас-Сайид Абу Бакр Шатта унинг тўлиқ ҳаёти ва ижодини баён қилган.</p>
<p id="title">ВАҲҲОБИЙЛАРНИНГ АДАШИШИ</p>
<p id="i">Салим Хон III ҳукм суриш даврида кўп воқеалар юз берди. Улардан бири – ваҳҳобийлик оқимининг пайдо бўлиши, Нажд аҳолиси – унинг манбаидир. Оқим эргашувчилари икки муқаддас шаҳарни - Макка ва Мадинани истило қилиб олишди ва Шом ва Мисрликларга қурбонлик қилишни тақиқлаб қўйишди. Ваҳҳобийлар Ҳижоз ҳокими бўлмиш Ғолиб ибн Мусаидга қарши ҳарбий ҳаракатларини бошлайди. Унинг қароргоҳи Макка шаҳрида бўлган. </p>
<p id="i">Ваҳҳобийлар томонидан бошланган ҳарбий ҳаракат 1785 йилга тўғри келади. Лекин бу оқим юқоридаги воқеалардан анча олдин пайдо бўлган. Ибн Абдул Ваҳҳобнинг тарафдорлари ташкилий ишларни Аяна номли жойда бошлашган. Кейин эса эътиқодларини ва экстремистик ҳаракатларини Араб ярим оролининг бошқа ҳудудларига тарқатишди. Шу ўлкаларда яшаган кўплаб одамлар қурбон бўлишди. Қароқчилик йўли орқали кўплаб бойликлар тўпланди ва аёллар чўрига айлантирилди.</p>
<p id="i">Экстремистик  оқим асосчиси Муҳаммад ибн Абдул Ваҳҳоб Араб ярим оролининг шарқий қисмидан эди. У тахминан юз йилча умр кўрди. Бу ёлғон ақиданинг тарқалишига катта имкон берар эди. Муҳаммад ибн Абдулваҳҳоб 1111 ҳижрий (1691) йилда туғилди ва 1206 ҳижрий (1786) йилда вафот қилди. Бир мусулмон олими Ваҳҳобийлар асосчисининг ўлимини қуйидаги сатрларда кодлаштирди:</p>
<p id="ia">بدا هلاك الخبيث</p>
<p id="i">Маъноси: “Ёвузнинг ҳалоки маълум бўлди”.</p>
<p id="i">Юқоридаги олим араб ёзувларини рақамларга алмаштирди. Яъни Муҳаммад ибн Абдулваҳҳобнинг ўлиш санасини ҳарфларга алмаштирди ва юқоридаги сатр юзага келди. Муҳаммад ибн Абдулваҳҳоб диний илмларни Мадина шаҳрида таълим олди. Унинг отаси ва акаси шайх Сулаймон диний мутахассис эди. Отаси, акаси ва устози Муҳаммад ибн Абдулваҳҳобнинг шариатга хилоф  ишларини ва диний масалада ҳаддан ортиқ қайсарлик билан ёндошганини кўриб келажакда қаттиқ адашишлиги мумкин эканлигини тахмин қилишади. Улар Муҳаммад ибн Абдулваҳҳобнинг ишларини қоралаб мусулмонларнинг янглишиб қолишларидан сақлаб қолишди. Чунки у савиясиз мусулмонларни сўзлари ва амаллари билан адаштираётган эди. Муҳаммад ибн Абдулваҳҳоб барча мусулмонларни асоссиз айблар, тўрт имомнинг йўлидан чиқиб адашди. У Пайғамбаримиз соллаллоҳу алайҳи вассаллам ва валий зотларнинг қабрларини зиёрат қилиш, шунингдек улар билан тавассул (Пайғамбаримиз с.а.в ва валий зотларни ўртага қўйиб Аллоҳга дуо қилиш) қилиш ширк (Аллоҳга шерик келтириш, исломда энг катта гуноҳ ҳисобланади), деб жар солди. Яна у бирон бир ҳаракатни ёки ишни Аллоҳдан ўзга биров учун қилишлиги, гарчи кўчма маънода бўлса ҳам, ширк ҳисоблар эди. Мисол учун, киши “Бу дори менга ёрдам берди” ёки “Бу валий зот тавассул қилганимда ёрдам берди” деб айтса, ширк бўлди деб айтар эди. Бу билан, ўша вақт манбада Муҳаммад ибн Абдулваҳҳобнинг сўзларини тасдиқловчи ҳужжат йўқлигини ҳисобга олиб ёлғон йўл орқали гапларини асослантирмоқчи бўлади. Чиройли сўзамоллиги билан одамларни ўзига қаратар ва эргашмаганларни иймонсизларга чиқарар эди. Одамларни кенг кўламда жалб қилиш учун ўз эътиқодини баён қилган китоблар нашр қилди. </p>
<p id="i">Муҳаммад ибн Абдулваҳҳоб ад-Даръийядаги (Араб ярим оролининг шарқий қисмида жойлашган) машҳур сиёсатчилар ва обрўли кишилари билан алоқани ўрнатди. Ўз сиёсий ҳукмронлигини мустаҳкамлаш ва атрофга ёйишни истаганлар эса ҳарбий қўшин бериш орқали қўллаб қувватлашди. Улкан ҳамкорлик эвазига кўчма қабилаларни бирлаштириб бепул ҳарбий қўшинга эга бўлишди. Бу савиясиз, диний илми йўқ одамларга Ваҳҳобийларнинг орқасидан эргашмаганларни йўқ қилиш ва молу мулкларини талон – тарож қилиш керак, деб қилинган даъвони қабул қилишди. Шундай қилиб, Муҳаммад ибн Абдулваҳҳобнинг ҳаракати 1723 йилда бошланди ва экстремистик гуруҳнинг оммавийлашуви 1730 йилга тўғри келади.Мусулмон олимлари Муҳаммад ибн Абдулваҳҳоб ва унинг тарафдорларига қарши кўплаб раддиялар беришди ва китоблар нашр қилишди. Уларнинг сафида Абдулваҳҳобнинг акаси шайх Сулаймон ва унинг устозлари ҳам бор эди.</p>
<p id="i">Ваҳҳобийлик оқимининг тарафдорларидан бири ад-Дарийянинг шахзодаси бани Ҳунайфалик Муҳаммад ибн Сауд эди (Пайғамбаримиз с.а.в даврида ўзини пайғамбар деб эълон қилган Мусайлама Каззоб ҳам шу қабиладан эди). Муҳаммад ибн Сауд вафотидан кейин ўғли Абдулазиз ибн Муҳаммад ибн Сауд Ваҳҳобийларни қўллаб қувватлашда давом этди. Ибн Абдулваҳҳобнинг Мадинадаги устозлари Ваҳҳобийлар ортидан эргашган мусулмонлар бахтсиз бўлади, деб айтишади. Кейинчалик уларнинг гапи рост чиқди. </p>
<p id="i">Муҳаммад ибн Абдулваҳҳоб ягона Аллоҳга сиғиниш ва ширкдан халос бўлиш мақсадида оқимни яратганлигини таъкидлар эди. Лекин бу ёлғон эди. Унинг сўзини ўйлаб қаралса, юз йиллаб давомида иймон келтирган мусулмонлар мушрик бўлган-у, у келиб исломни қайта тиклаган. Абдулваҳҳоб Муқаддас Қуръонда мушриклар ҳақида келган оятларни мусулмонларга йўналтирар эди.</p>
<p id="i">Қуйида ўша оятларни келтирамиз:</p>
<p id="ia">ومن اضلّ ممّن يدعوا من دون الله من لا يستجيب له الى يوم القيامة وهم عن دعائهم غافلون</p>
<p id="i"><strong>Аллоҳни қўйиб, қиёмат кунигача дуосини мустажоб қилолмайдиганларга илтижо этадиганлардан ҳам адашганроқлар борми?! Ҳолбуки, у(бут)лар уларнинг дуосидан ғофилдирлар.</strong> (<span id="manba">Аҳқоф. 5.</span>).</p>
<p id="ia">ولا تدع من دون الله ما لا ينفعك ولا يضرّك</p>
<p id="i"><strong>Аллоҳдан ўзга – сенга манфаат ҳам, зарар ҳам бермайдиган нарсага илтижо қилма!</strong> (<span id="manba">Юнус. 106</span>).</p>
<p id="i">Бундай оятлар жуда кўп. Ваҳҳобийлар бу оятларни тафсир қилиб, Пайғамбаримиз соллаллоҳу алайҳи вассаллам ва валий зотларга юзланган мусулмонларни Аллоҳдан бошқа илоҳга ибодат қилган мушрикка тенглаштиришади.</p>
<p id="i">Муҳаммад ибн Абдулваҳҳоб Пайғамбаримиз соллаллоҳу алайҳи вассаллам ва авлиёлар орқали қилинган тавассулни ширк ва юқоридаги оят буни тасдиқ қилади, деб фатво беради (ўзича). Шунингдек, Пайғамбаримиз соллаллоҳу алайҳи вассаллам ва авлиёлар қабрини зиёрат қилиш ҳам катта ширклардан бири, деб ҳукм қилади. Бут-санамларга сажда қиладиган мушриклар ҳақидаги оятларни мусулмонларга йўналтириб Аллоҳ билдирган ҳақиқий маънодан чиқиб кетади. Қуйида шундай оятлардан бирини келтирамиз:</p>
<p id="i">ما نعبدهم الآ ليقرّبونآ الى الله زلفى</p>
<p id="i"><strong>“Кофирлар айтишди: “Бизни Аллоҳга яқин қилишлари учун бут-санамларга ибодат қиламиз”.</strong> (<span id="manba">Зумар. 3</span>).</p>
<p id="i">Муҳаммад ибн Абдулваҳҳоб тавассул қилган мусулмонларни мушрикларга тенглаштириб иймонли кишиларга қарши ишлатган. У мушриклар бут-санамларнинг бирон нарса яратишлик қўлидан келмаслиги, балки Аллоҳ яратишлигини тасдиқлашар эди, деб айтар эди. Қуръонда:</p>
<p id="ia">ولئن سألتهم من خلقهم ليقولنّ الله</p>
<p id="i"><strong>Агар улардан: “Уларни ким яратди” - деб сўрасангиз, “Албатта, Аллоҳ” – деб айтишади.</strong> (<span id="manba">Зухруф. 87</span>).</p>
<p id="ia">ولئن سألتهم من خلق السموات والارض ليقولنّ ا لله</p>
<p id="i"><strong>Агар улардан: “Осмон ва ерларни ким яратди?!” деб сўрасангиз, улар албатта, “Аллоҳ” – деб айтадилар.</strong> (<span id="manba">Луқмон. 25</span>).</p>
<p id="i">Муҳаммад ибн Абдулваҳҳоб шундай деди: “Аллоҳ бу тоифадаги кишиларни кофир дейиши уларнинг “Бизни Аллоҳга яқин қилиши учун” деб жавоб беришидир. Шунинг учун Пайғамбаримиз соллаллоҳу алайҳи вассаллам ва авлиёларнинг қабрларини зиёрат қилган ва тавассул билан дуо қилган одамлар уларга тенглаштирилади”.</p>
<p id="i">Шу тарзда у тавассул билан шуғулланган мусулмонларни мушрикга тенглаштирди. Диншунослар Муҳаммад ибн Абдулваҳҳобнинг хулосаларини хато деб эълон қилишди. Ислом олимлари бирлашиб мусулмонлар ҳеч қачон Пайғамбар соллаллоҳу алайҳи вассаллам ва авлиёларни худо даражасига чиқаришмаган ва чиқаришмайди ҳам, Аллоҳга шерик келтиришмайди, деб фатво беришади. Барча махлуқот Аллоҳ томонидан яратилган ва улар сажда қилишга нолойиқ, деб мусулмонлар иймон келтиришган. Оятларда келган мушриклар эса бут-санамларни сажда қилишга лойиқ зот деб ширк келтиришади, гарчи ўзлари бут-санамлар ҳеч бир иш қила олмаслигини билишса ҳам уларни Илоҳга чиқаришади. Мусулмонлар Пайғамбаримиз соллаллоҳу алайҳи вассаллам ва валий кишилар сажда қилишга нолойиқ, илоҳлаштирилмайди ва уларни “Худо” сўзи билан номлаш мумкин эмаслигига қаттиқ ишонишади. Яна улар Пайғамбаримиз соллаллоҳу алайҳи вассаллам ва валий кишилар Аллоҳга яқин кишилар, унинг дўсти, улар танланган кишилар бўлгани учун мусулмонлар уларни ўртага қўйиб дуо қилса, Аллоҳ раҳм-шафқат қилишига умид қилишади. Юқорида айтиб ўтилган гаплар Қуръоний оятлар ва ҳадиси шарифлар билан қувватланади.</p>
<p id="i">Иймонли кишилар Аллоҳ ёлғиз эканлигига, яхшилик ва ёмонликни у яратганига ва якка ибодат қилишга лойиқ зот эканлигига ишонишади. Ҳаракатни ундан ўзга зот яратмайди. Шунингдек, пайғамбарлар а.с. ҳеч бир нарса яратишмайди, яхшилик ва ёмонлик улардан эмас, лекин Аллоҳ улар туфайли бандаларига раҳм қилади ва орзу-мақсадларига эриштиради, деб ҳам иймон келтиради.</p>
<p id="i">Мушриклар бут-санамларни ибодатга лойиқ деб топишгани ва илоҳийлаштиргани учун ширк келтиришди. Уларга бут-санамларнинг қўлидан ҳеч бир иш кела олмаслигини исбот қилингандан кейин “Бизни Аллоҳга яқинлатириши учун уларга ибодат қиламиз” деб ўзларини оқлашди. Хўш! Нимага асосланиб Муҳаммад ибн Абдулваҳҳоб иймонлиларни мушрикларга тенглаштирмоқда?! Юқорида келтирилган далиллар мушриклар ва кофирларга нисбатан нозил бўлган, улардан ҳеч бири мусулмонларга тегишли эмас.</p>
<p id="i">Имом ал-Бухорий Абдулло ибн Умардан ривоят қилади. Пайғамбаримиз соллаллоҳу алайҳи вассаллам хорижийларни (ўзини биз мусулмонмиз, деб эълон қилган диний оқим) тасвирлаб кофирларга нисбатан келган қуръоний оятларни мусулмонларга қарши ишлатишларини айтган. Бошқа ривоятда Имом ал-Бухорий ибни Умардан қуйидагича келтиради:</p>
<p id="ia">اخوف ما اخاف على امّتى رجل يتأوّل القرأن يضعه فى غير موضعه</p>
<p id="i">Умматим учун қўрқадиган нарсаларимнинг энг хавфлиси киши Қуръонни (ўзича) таъвил қилади-ю, бошқа ўринга қўяди (яъни ўз маъносидан бошқа маънони беради). </p>
<p id="i">Бу ва олдинги ҳадис хорижийлар, ваҳҳобийлар ва шунга ўхшаш оқимларга тегишли. Агар тавассул, зиёрат ва бошқа диний амаллар ширк бўлганида Пайғамбаримиз соллаллоҳу алайҳи вассаллам, саҳобалар, шунингдек, салаф ва халаф олимлари бу амаллари бажаришмас эди. Муҳаммад соллаллоҳу алайҳи вассаллам ҳадисларида қуйидаги дуо келади:</p>
<p id="ia">اللهم اسألك بحقّ السائلين عليك    حسّنه الحافظ ابن حجر فى نتائج الافكار</p>
<p id="i">Эй Аллоҳ, сендан сўровчиларнинг ҳаққини ўртага қўйиб сўрайман. (<span id="manba">Ҳофиз ибн Ҳажар “Натоижул афкор” китобида “ҳасан” даражасига кўтарилган</span>).</p>
<p id="i">Бу тавассул эканлигига ҳеч шак-шубҳа йўқ. Пайғамбаримиз соллаллоҳу алайҳи вассаллам дуони саҳобаларига ўргатди ва шу билан дуо қилишни маслаҳат берди. Диний китобларда бу ҳақда батафсил тушунча берилган.</p>
<p id="i">Пайғамбаримизни соллаллоҳу алайҳи вассаллам ёшлигида тарбиялаган холалари Фотима бинти Асад(Алининг р.а. оналари) вафот этганида, қўлларини қабр устига қўйиб шундай дедилар:</p>
<p id="ia">اللهم اغفر لامّى فاطمة بنت اسد ووسّع عليها مدخلها بحقّ نبيّك والانبياء الذين من قبلى انّك ارحم الراحمين</p>
<p id="i">Эй Аллоҳ, онам Фотима бинти Асадни кечиргин, пайғамбаринг ва мендан олдин ўтган пайғамбарларинг ҳурматидан унинг кирар жойини кенгайтиргин. Сен албатта, раҳм қилгувчиларнинг энг раҳмлироғисан.</p>
<p id="i">Яна ишончли ҳадисда қуйидагича келади: Пайғамбаримиз соллаллоҳу алайҳи вассаллам олдига кўзи кўр одам келиб, Аллоҳ унга кўриш қобилиятини қайтариши учун дуо қилишлигини сўрайди. Расулуллоҳ соллаллоҳу алайҳи вассаллам унга: “Таҳорат олгин ва икки ракаат намоз ўқигин сўнгра бу дуони айтгин деб айтадилар:</p>
<p id="ia">اللهمّ انّى اسألك واتوجّه اليك بنبيّك محمّد نبيّ الرحمة يا محمّد انّي اتوجّه بك الى ربّي فى حاجتى لتقضى لى اللهم فشفّعه فيّ  رواه الطبرانى في معجميه الكبير والصغير وصحّحه</p>
<p id="i">Эй Аллоҳ, мен Сендан сўрайман ва Сенга раҳмат Набийси бўлмиш Муҳаммад Пайғамбаринг соллаллоҳу алайҳи вассаллам ила юзланаман. Эй Муҳаммад, ҳожатим раво бўлиши учун Сиз орқали Роббимга таважжуҳ қиламан.Эй Аллоҳ, сўраганимни менга бергин. (Табароний “Катта” ва “Кичик” луғат китобида келтиради ва ҳадисни саҳиҳ деб айтади.) Бу дуо ўқилгандан кейин ҳалиги одамга кўриш қобилияти қайтади.</p>
<p id="i">Бошқа бир ҳадисда Одам а.с. тақиқ қилинган мевани еганида қилган гуноҳи учун Муҳаммад соллаллоҳу алайҳи вассаллам ни ўртага қўйиб Аллоҳга тавба қилади. Чунки Одам а.с. Аршда (Аллоҳ томонидан яратилган энг катта жой), жаннат хоналарида ва фаришталар пешонасида Муҳаммад соллаллоҳу алайҳи вассаллам номларини кўради. Шунда Одам а.с.: “Бу ким?” деб сўради. Аллоҳ эса: “Бу зурриётинг фарзанди, агар у бўлмаса эди мен сени яратмас эдим”. Одам а.с. қуйидаги дуони ўқиди:</p>
<p id="ia">االهمّ بحرمة هذا الولد ارحم هذا الوالد . رواه البيهقى فى دلائل النبوّة </p>
<p id="i">Ё Аллоҳ, шу бола ҳурматидан отани кечиргин.</p>
<p id="i">Шунда Аллоҳ жавобан шундай ваҳий қилади:</p>
<p id="i">يا أدم لو تشفّعت الينا بمحمّد فى اهل السماء والارض لشفّعناك</p>
<p id="i">Эй Одам, агар само ва ер аҳли учун ҳам Муҳаммадни ўртага қўйиб шафоат сўрасанг (гуноҳини ўташликни сўрасанг), биз албатта шафоат қилардик (кечирамиз). (<span id="manba">Байҳақий “Далоилун нубувват” китобида келтирган</span>).</p>
<p id="i">Умар р.а. Аббос р.а.ни (Пайғамбаримиз соллаллоҳу алайҳи вассаллам амакилари) ўртага қўйиб ёмғир ёғишини Аллоҳдан сўраганлар: “Эй Аллоҳ, Пайғамбаримиз соллаллоҳу алайҳи вассаллам амакилари ҳурматидан бизга ёмғир бергин” ва Аллоҳнинг иродаси билан ёмғир ёғган эди. Бу мурожаат тавассул деб номланади. Шунингдек, юқоридагиларни тасдиқлайдиган бошқа ҳадислар ҳам мавжуд, лекин уларни бирма-бир келтиришга эҳтиёж йўқ.</p>
<p id="i">Кўзи кўрмайдиган одам келган ҳадисни саҳобалар ва салафийлар Пайғамбаримиз соллаллоҳу алайҳи вассаллам вафотларидан кейин ишлатишган. Унда “Эй Муҳаммад” деган сўз бор ва шу тавассул олди чақириқ ҳисобланади. Кимда-ким саҳобалар йўлидан юрса, шунга ўхшаш кўплаб чақириқларни топиши мумкин.</p>
<p id="i">Саҳобаи киромлардан бўлмиш Билол ибн Ҳорис Расулуллоҳ соллаллоҳу алайҳи вассаллам қабрларидан ўта туриб шундай деди:</p>
<p id="ia">يا رسول الله استسق لامّتك رواه البيهقى فى شعب الائيمان وصحّحه وابن حجر فى فتح البارى</p>
<p id="i">“Эй Аллоҳнинг Расули умматингиз учун ёмғир сўранг.” (<span id="manba">Байҳақий “Шуабул иймон”да ривоят қилади</span>).</p>
<p id="i">Қабр зиёратида айтиладиган дуо мусулмонларда машҳур:</p>
<p id="ia">السلام عليكم اهل القبور، انتم السابقون ونحن اللاحقون رواه المسلم والترمذى</p>
<p id="i">Ассалому алайкум, эй қабр аҳли! Сизлар олдингилар, биз эса кетингиздан боргувчимиз. (<span id="manba">Имом Муслим ва Имом Термизийлар “Ҳасан” даражасини берганлар.</span>)</p>
<p id="i">Муҳаммад ибн Абдулваҳҳоб билан бир даврда яшаган олим, “Ибн Ҳаджар тушунчасига илова” номли китобнинг муаллифи, унинг устози Муҳаммад ибн Сулаймон ал-Курдий ҳақиқат йўлидан адашган шогирдини танқид остига олади. Муҳаммад ибн Абдулваҳҳобга қарата ёзган хатида шундай деди:</p>
<p id="i">“Эй ибн Абдулваҳҳоб! Аллоҳ учун сенга маслаҳат бераман. Сен тилингни тийгин ва мусулмонларни ҳақоратламагин. Агар сен тавассул қилганда содир бўлган иш Аллоҳнинг ихтиёридан ташқарида бўлади деб биовдан эшитсанг унга ҳақиқатни билдиргин. Унга барча ишлар Аллоҳнинг иродаси билан бўлишлигини уқтиргин, агар ўз фикрида қолса, фақат ўшани кофир деб айт. Лекин сен ҳамма мусулмонларни кофир дейишликка ҳаққинг йўқ. Ахир сен ўзинг ҳақиқат йўлидан, кўпчилик йўлидан адашгансан. Кўпчилик йўлидан адашган одамни кофир деб аташ тўғри бўлади. Чунки у иймонлиларнинг йўлидан бормаяпти.”</p>
<p id="i">Қуръондан ҳужжат:</p>
<p id="ia">ومن يشاقق الرسول من بعد ما تبيّن له الهدى ويتّبع غير سبيل المؤمنين نولّه ما تولّى ونصله جهنّم وسائت مصيرا</p>
<p id="i"><strong>Ким ўзига ҳидоят равшан бўлгандан кейин Пайғамбарга хилоф қилса ва мўминларнинг йўлидан бошқа йўлга юрса, кетган томонга қўйиб қўямиз ва жаҳаннамга киритамиз. У қандоқ ҳам ёмон жой! </strong>(<span id="manba">Нисо.115</span>)</p>
<p id="i">Муҳаммад ибн Сулаймон ал-Курдий хатнинг охирида бўри подадан ажралган қўйни ғажиб ташлашлигини ёзади.</p>
<p id="i">Пайғамбаримиз Муҳаммад соллаллоҳу алайҳи вассалламнинг қабрларини зиёрати эса буни саҳобалар, салаф ва халаф олимлари амалга оширишган. У кишининг қабрларини зиёрати улуғлигини кўплаб ҳадисларда учратишимиз мумкин. </p>
<p id="i">Чақириқнинг ўзи шариатда рухсат берилиши катта ҳужжат ҳисобланади ва буни кўплаб ҳадислар тасдиқлайди. Аллоҳдан ташқари тирик ё ўлик одам бўлсин ёки жони йўқ буюм бўлсин, биров ёки нима учундир ёрдам сўраш, чақириқ, мурожаат, даъват қилиш, хуллас барчаси шунга киради. Ҳадисларнинг бирида шундай дейилади:</p>
<p id="ia">اذا افتلت دابة احدكم بارض فلاة فليناد يا عباد الله احبسوا فانّ لله عبادا يجيبونه  رواه البيهقي في شعب الايمان</p>
<p id="i">Агар очиқ ерда уловингиз қочиб кетса: “Эй Аллоҳнинг бандалари, ушланглар”, деб айтсин. Албатта Аллоҳнинг унга жавоб берадиган бандалари бор (Фаришталар назарда тутилмоқда). (<span id="manba">Байҳақий “Иймон шохчалари” номли китобида зикр қилган. 1-қисм. 445</span>)</p>
<p id="i">Ал-Баззор “Кашфус ситар” (Пардаларнинг очилиши) номли китобида қуйидаги ҳадисни келтиради:</p>
<p id="ia">اذا اضلّ احدكم شيأ او اراد عونا وهو بارض ليس فيها انيس فليقل يا عباد الله اعينوني (وفي رواية) اغيثونى فانّ لله عبادا لا ترونه</p>
<p id="i">Агар сизлар бирон нимада адашсангиз ёки ҳеч ким йўқ жойда ёрдам истасангиз “Эй Аллоҳнинг бандалари менга ёдам беринглар” (бошқа ривоятда) “Менга мадад беринглар”, деб айтсин. Чунки сизлар кўрмайдиган Аллоҳнинг бандалари бор.</p>
<p id="i">Расулуллоҳ соллаллоҳу алайҳи вассаллам саёҳат қилиб юрганларида кеч бўлган эди, шунда тўхтадилар ва ерга мурожаат қилдилар: “Эй ер, менинг илоҳим ва сенинг илоҳинг – бу Аллоҳдир”. </p>
<p id="i">Пайҳамбаримиз соллаллоҳу алайҳи вассаллам исломий қабрларни зиёрат қилганларида шундай дедилар: </p>
<p id="ia">السلام عليكم اهل القبور</p>
<p id="i">Қабрда ётганларга саломатлик бўлсин!</p>
<p id="i">Ҳар бир мусулмон киши намознинг “Ат-таҳиёти”ни ўқишида Пайғамбар соллаллоҳу алайҳи вассалламни чақиради ва салом беради.</p>
<p id="ia">السلام عليك ايّها النبيّ</p>
<p id="i">Эй Аллоҳнинг элчиси, сизга салом бўлсин! </p>
<p id="i">Шуларнинг барчаси чақириқ ва тавассулда ҳеч бир ножўя ёки танбеҳ берадиган ҳолат йўқлигини тасдиқлайди. Лекин чақирувчи киши мурожаат этилганлар бирон нима ярата олади, деб ўйласа хатога йўл қўйган бўлади. Демак, мурожаат қилувчи мусулмон киши бўладиган иш фақат Аллоҳдан деб эътиқод қилса, Пайғамбаримизга соллаллоҳу алайҳи вассаллам ва валий зотга бўлган мурожаат диний амал ҳисобланади. Шунингдек, бирон-бир ҳаракат Аллоҳга эмас, балки ўша ҳаракатни бажарган кишига таллуқли дейилса ҳам мусулмоннинг иймонига зарар етмайди. Чунки у иш ҳаракат яратувчиси Аллоҳ, лекин бажариш сабабчиси ўша одам, деб эътиқод қилади. Унинг гапини кўчма маънода тушуниш мумкин. Мисол учун: “Бу шифокор мени даволади” , “Валий киши менга ёрдам берди” гарчи у вафот қилган бўлсин, “Бу овқат мени тўйдирди” ёки “Сув чанқоғимни босди” дейишликда ҳам кўчма маънолар тушунилади. Мусулмон киши шу гапларни ишлатса ҳам уни кофирга чиқаришга ҳеч кимнинг ҳаққи йўқ.</p>
<p id="i">Юқорида санаб ўтилганлар Муҳаммад ибн Абдулваҳҳобнинг эътиқоди нотўғри эканлигига етарли далил ҳисобланади. Бу мавзуни чуқурроқ ўрганишни истаган ўқувчи тегишли манбаларга мурожаат қилиши мумкин. Муаллиф бу эътиқод хатолиги ҳақида қисқача маълумот бериб ўтди. Муҳаммад ибн Абдулваҳҳоб ва унинг тарафдорлари зўравонлик ҳаракатлари билан ўз эътиқодларини атрофга сингдира бошлашди. Бундан Араб ярим оролининг шарқий қисмида яшовчи қабилалар ерларини бирин кетин эгаллашди. Улар Яман ва муқаддас шаҳар саналмиш Макка ва Мадинани босиб олишди. Хижоз шаҳрини истило қилишди. Бу оқимнинг таъсири Шом (ал-Музайриб шаҳригача етиб боришди) мамлакатига ҳам бориб етди. </p>
<p id="i">Бошланишида Макка ва Мадинада яшовчи мусулмон олимларига қарши бир тўда миссионерларни юборишди. Манзилга етиб келгач ибн Абдулваҳҳоб тарафдорлари мусулмон олимларига ёлғон далилларни келтиришди. Мусулмон олимлари эса жавоб тарзида, эътиқодлари нотўғри эканлиги ва далиллари ёлғон эканлигини тасдиқ қиладиган ва улар инкор эта олмайдиган ҳужжатларни келтиришди. Натижада мусулмон олимлари ваҳҳобийларнинг илмсиз эканлигини билиб олишди ва бу ҳолат уларни шердан қочган эшакка таққослашга сабаб бўлди. Илохиётшунослар ваҳҳобийларнинг ҳеч бир исботсиз мусулмонларни кофирга чиқараётганлигини кўришди. Охир оқибат олимлар хулоса чиқаришди ва Макка шаҳри қозисига ўз хулосаларини тақдим қилишди. Қозилик ҳайъати хулосаларни кўриб чиқиб ваҳҳобийларнинг эътиқоди Ислом динига мос келмаганлиги сабабли иймондан чиққан, деб ҳукм қилди. Макка шаҳри қозиси ваҳҳобий-экстремистик оқими хавфли эканлигини одамларга билдирди. Бу воқеа Масъуд ибн Саъид (1745 йилда ваф. қил.) ҳукмронлиги даврида содир бўлди. У ваҳҳобий миссионерларни қамоққа олишни буюрган. Лекин айримлари қочишга улгуради ва шарқий Араб ярим оролидаги ад-Даръийя вилоятига боради. Бўлган воқеани тарафдорларига етказади. Бу хабар уларни янада такаббурликка ва манманликка ундайди. </p>
<p id="i">Бўлган воқеадан сўнг Макка шаҳри бошқарувчилари ад-Даръийяда яшовчи одамларга Ҳаж амалини бажаришга ва Макка шаҳрига келишни таъқиқ қилишди. Жавоб тарзида ваҳҳобийлар Макка шаҳрига бўйин сунган қабилаларни талон-тарож қилишди. Бунинг натижасида ваҳҳобийлар тўдаси билан султон-шариф ўринбосари Ғолиб ибн Мусаъид (Пайғамбар соллаллоҳу алайҳи вассаллам авлодидан бўлган) аскарлари орасида ҳарбий кураш бошланди. Уруш бошланиши 1785 йилга тўғри келади. Ҳарбий тўқнашувлар жараёнида ҳар икки тарафдан катта йўқотишлар бўлди. Экстремистик оқим ҳаракати Макка шаҳрига бўйин сунган қабилалар ҳисобига кўпайиб борар, уларни пул бериб оғдиришар ёки зўрлаб қўшиб олишар эди. 1797 йил Зул-қаъда ойида ваҳҳобийлар армияси Тоиф шаҳрини қуршовга олади. Шаҳар кулини кўкка совуриб, эркак, аёл, қария ва ёш болаларни ўлдиришади. Камчилик қочиб қутулади. Шаҳар вайронага айланади. Қимматли диний китоблар ёқиб юборилади. </p>
<p id="i">Кейин ваҳҳобийлар Макка шаҳрини қўлга киритиш режаларини тузишади. Лекин у вақтда Шом ва Миср ҳожилари ҳаж амалини бажаришар ва душманга қаттиқ қаршилик кўрсатишлари мумкин эди. Шунда ваҳҳобийлар урушни ҳаж мавсумидан кейинга қолдиришди. Макка бошқарувчиси қон тўкишдан қочиш мақсадида Жидда шаҳрига чекинди. У 1798 йил Муҳаррам ойининг 8 куни ваҳҳобийлар томонидан ҳужум бўлмаслигига ваъда олди. Макка шаҳрини урушсиз қўлга киритган ваҳҳобийлар халқни 14 кун давомида шаҳодатни (Аллоҳ ибодат қилишга лойиқ ягона зот ва Муҳаммад соллаллоҳу алайҳи вассаллам унинг бандаси ва элчисидир, дейишлик) қайтаришликка мажбур қилди. Гўёки улар исломга қайтаргандек эди. Улар мусулмонларга ваҳҳобийлик эътиқодига тескари бўлган ишларни, яъни зиёрат қилиш, тавассул ва ҳоказолар бажаришни таъқиқлаб қўйишди. Кейин ваҳҳобийлар қўшини Жиддага, Макка ҳукмдори билан курашишга отланишди. Шаҳар душман билан қамал қилинганидан сўнг Шариф Ғолиб уларга қарши артилерияни ишлатди. 8 кун давомида ваҳҳобийларга қаттиқ зарба берилди. Улар катта талофатдан кейин ўз ерига қайтишга мажбур бўлишди. Лекин чекиниш вақтида Шариф Ғолибнинг укаси Шариф Абдулмуъин бошчилигидаги ҳарбий гарнизонни қўйиб кетишди. Шариф Абдулмуъин шаҳар аҳолисини ҳимоя қилиш мақсадида бошчилик қилишга рози бўлади. Робиул-аввал ойида Шариф Ғолиб Жиддадаги Усмон давлати катта оғаси Шариф Пошшо билан Маккага йўл олади. Шаҳарга кириб ваҳҳобийларни тозалайди ва ҳукмронликни ўз қўлига қайтаради. Мағлубият натижасида сусайиб қолган ваҳҳобийлар Маккани тарк этишди ва ўша атрофдаги қабилалар билан жанг қилгани жўнашди. Тоиф шаҳрини қўлга киритиб Усмон ал-Мудяфийни бошлиқ қилиб тайинлашди. У Макка ва Мадина атрофидаги қабилалар билан курашиб, Макка қўл остидаги барча қабилаларни қўлга киритди. Шундан кейин кўп сонли қўшин билан Маккани қўлга олишга киришди. 1800 йил ваҳҳобийлар шаҳарни ҳар томондан қуршаб олиб, ҳамма кириш йўлини тўсиб қўйишди. Макка халқи бошига қора кунлар тушган эди: егулик етмас ёки жуда ҳам қиммат эди. Аҳоли қаттиқ очарчилик сабабидан мушук ва итларни овлаб ейишар эди. Шариф Ғолиб халқнинг қирилиб кетмаслиги учун ваҳҳобийлар билан тинчлик шартномасини тузишга мажбур булди. Шу мақсадда ваҳҳобийларга элчи юборилди. Шартномада Макка аҳолисининг хавфсизлиги ва Шариф Ғолибнинг ҳокимияти ўз кучида қолишлиги ҳақида сўз борар эди. Икки орада сулҳ тузилди ва Зул-қаъда ойининг охирида ваҳҳобийлар Маккага киришди. Ўша вақтда Мадина шаҳрини қўлга киритишди. Ваҳҳобийлар Пайғамбаримизнинг соллаллоҳу алайҳи вассаллам муборак масжидларидаги хонаи-хосни талон тарож қилиб, ундан хазинани олиб чиқишди. Шаҳардаги биноларни бузиб, унинг аҳолисига талофотлар етказишди. Ваҳҳобийлар Мадина шаҳрига Муборак ибн Мудянни ҳоким қилишди ва иккала шаҳарда етти йил ҳукм суришди. </p>
<p id="i">Ваҳҳобийлар ҳукмронлиги пайтида Шом ва Миср мусулмонларининг қурол-яроқ билан ҳаж қилишлари қатиъян ман этилган эди. Улар Каъбага ҳурматсизлик қилиб барча зебу-зийнатларини талон-тарож қилишди ва қоп-қанор тикиладиган матони устига ташлаб қўйишди. Улар одамларга ўз эътиқодларини мажбуран сингдиришар ва қабр устидаги қуббаларни ағдаришар эди. Бу воқеалар Усмон халифалигида ички низолар келиб чиққан, султонлар алмашган, бошқа давлатлар билан курашлар бўлаётган пайтда бўлган. 1806 йилда султон Маҳмуд Хон II Мисрдаги ҳокими Муҳаммад Али Пошога “Ваҳҳобийларга қарши курашишда катта қўшинни тайёрлаш” ҳақида фармон беради. Бу қўшин бошида Муҳаммаднинг ўғли Тусун Пошо туради. Қўшин шу йилнинг Рамазон ойида Мисрдан чиқади. Қўшин сув ва қуруқликдан бориб Юмбу шаҳрига етиб келади ва у ерни ваҳҳобийлардан тозалайди. Сўнг ас-Сафро ва ал-Ҳадид ерларига бориб, ваҳҳобийларга қарши курашишда давом этади. Бу курашда Тусун Пошонинг қўшини катта талофот кўради. Сабаби уруш майдонини яхши биладиган кўчманчи қабилалар ваҳҳобийлар тарафига ўтган эди. Бу уруш 1806 йилнинг Зул-ҳижжа ойида содир бўлган. Шундан кейин Тусун Пошонинг оз сонли қўшини билан Мисрга қайтиб кетади.</p>
<p id="i">1807 йил мағлубият аламидан Муҳаммад Али Пошонинг шахсан ўзи янги қўшин тузади. Яхши ташкиллаштирилган қўшинда асбоб-анжомлари билан 18 та замбарак ҳам бор эди. У шу йилнинг Шаъбон ойида йўлга чиқади. Ас-Сафро ва ал-Ҳадид шаҳарларини Рамазон ойида урушсиз қўлга киритади. У ҳийла усулини қўллаб, киммат совғаларни тақдим қилди. Яна шунда, кўчманчи қабилаларнинг қаршилигидан ҳам омонда қолади. Уларга ҳар ой совға юбориб турар эди. Аслида бу усул Шариф Ғолибнинг маслаҳати эди (ташқаридан қараганда Шариф Ғолиб ваҳҳобийларга бўйин эггандек эди). Биринчи юришда Тусун Пошо Шариф Ғолиб билан келиша олмаганлиги учун мағлубиятга учраган эди. Зул-қаъда ойининг охирида Али Пошонинг қўшини Мадина шаҳрига кириб келди ва ваҳҳобийларни қувиб чиқарди. Ваҳҳобийлар устидан бўлган ғалаба хабари Мисрга етиб боргач, мамлакатда уч кун байрам қилинди, шаҳар безатилди ва байрам салюти отилди. Али Пошонинг қўшини иккига бўлинди. Бир қисм ўзида, иккинчи қисм эса 1807 йил Муҳаррам ойида денгиз орқали Жиддага юборилди. Али Пошонинг қўшини ғалабани курашсиз қўлга киритиш сабаби Шариф Ғолиб билан яширинча иттифоқи эди. Ваҳҳобийлар султон қўшини Жиддага кирганини эшитгач, барча бошлиқлари билан бирга Маккани тарк этишади. Муҳаммад Али Пошонинг қўшини Макка ва Жиддани озод қилгач, ҳоким Усмон ал-Мудяфий барча қўшини ва ваҳҳобий бошлиқлари билан бирга Тоифни бўшатиб ад-Даръийяга қочиб кетади. </p>
<p id="i">1808 йил Рабиул-аввал ойида Али Пошо озод этилган шаҳарларнинг калитини султон резиденциясига делегация орқали жўнатади. Бу унинг вазифаси аъло даражада бажарилганидан далолат эди. Делегация иззат-икром билан саройда қабул қилинади, ҳамда куй-қўшиқ остида, тантанали равишда шаҳарлар калитлари топширилади. Муваффақият сабабидан байрамлар нишонланди. Бошланишида калитларни султонга топширган кишилар тақдирланди. Али Пошонинг даражаси оширилди. Ҳарбий ҳаракатни муваффақиятли олиб борган аскарларини тақдирлаш ҳам Али Пошонинг ўзига топширилади. 1808 йил Шаввол ойида Муҳаммад Али Пошо Ҳижоз шаҳрига йўл олади. Али Пошонинг боргунига қадар Шариф Ғолиб ваҳҳобийларнинг Тоифдаги ҳокими Усмон ал-Мудяфийни қўлга олди, ўша йилнинг Зул-қаъда ойида оёғига кишан солиб Мисрга жўнатади. У ердан султон резиденциясига юборилиб, ўша ерда қатл эттирилади. Ўша вақтда Муҳаммад Али Пошо Маккага ташриф буюради ва Шариф Ғолибни султон резиденциясига жўнатади, унинг ўрнига Шариф Ғолибнинг жияни Шариф Яҳё ибн Сурур ибн Мусаъидни ҳоким қилиб тайинлайди. 1809 йил Муҳаррам ойида Мадинада ҳокимлик қилган ваҳҳобий Муборак ибн Мудянни султон резиденциясига юборилади. Уни аҳолига кўрсатиш учун шаҳар бўйлаб юргизишади, кейин бошини калласидан жудо қилиб, сарой майдонига осиб қўйишади. </p>
<p id="i">Шариф Ғолибга келсак, уни Солон шаҳрига жойлаштириб, барча керакли нарсаларни муҳайё қилиб беришади. Ўлимидан кейин (1811) – қуббали қабрга қўйилади ва одамлар уни зиёрат қилишади.</p>
<p id="i">Шундан кейин Муҳаммад Али Пошо ваҳҳобийларни таг-томири билан йўқотиш мақсадида катта қўшинни Тюрба, Биша, Ҳомид, Заҳрон ва Асир диёрларига юборади. 1809 йил шаъбон ойида Али Пошо ўзи бориб, кўплаб ваҳҳобийларни асирга олди ва ер юзидан ёқотиб ташлади. 1809 йил Жумодул-увла ойида Сауд ўлди ва унинг ўғли Абдулло ибн Сауд ваҳҳобийлар подшоҳи бўлди. У ҳам отасининг ишини давом эттириб, ваҳҳобийлик эътиқодини маҳкам ушлади. Ҳарбий ҳаракат тугагач Али Пошо ҳаж ибодатини бажаришга киришди ва 1810 йилнинг Ражаб ойигача Маккада қолди. Кейин Маккада Ҳасан Пошони ҳоким қилиб, 1810 йил Шаъбон ойининг ўртасида Мисрга жўнайди. Муҳаммад Али Пошо Хижозда бир йилу етти ой яшайди. Шу даврда Хижоз ва шарқий кўчманчилар ичидан ваҳҳобийларни тозалайди ва Маккада тартиб ўрнатади. Натижада ваҳҳобийликнинг ягона маркази – Абдулло ибн Сауд хукмронлик килаётган ад-Даръийя шаҳри қолган эди.</p>
<p id="i">Муҳаммад Али Пошо қолган ваҳҳобийлар билан курашиш мақсадида қўшин тайёрлади. Унга ўғли Иброҳим Пошони бошлиқ этиб тайинлади. Бундан олдин Абдулло ибн Сауд Али пошонинг бошқа ўғли Тусун Пошо билан Мадинада бўлганида хат ёзишиб турар эди. Хат ёзишишнинг сабаби эса ибн Сауд душманлари билан тинчлик шартномасини ўрнатиш, бунда у Али Пошонинг қўл остида хизмат қилиши ва айни пайтда ад-Даръийя туманида ўз ҳукмронлигини сақламоқчи бўлган эди. Лекин Али Пошо бунга рози бўлмади. Ўғлининг ҳатти-ҳаракатидан норози бўлган Али Пошо қўли остидаги барча қўшинни бошқа ўғли – Иброҳим Пошога беришни буюради. 1812 йилда Иброҳим Пошонинг қўшини ад-Даръийя туманига етиб келади. У ерда Абдулло ибн Сауд қўшини билан қаттиқ уруш бўлиб ўтади. Жангнинг тўлиқ баёни кўп вақтни олгани учун унга тўхталиб ўтирмаймиз. 1812 йил Зул-қаъда ойида Абдулло ибн Сауд қамоққа олинади. Бундан хабар топган Миср аҳли минглаб салютларни осмонга учиришади, шаҳарни чиройли безаклар билан безаб етти кун тўю тантана қилишади. Абдулло ибн Сауд ва бошқа ваҳҳобий бошлиқлар 1814 йил Муҳаррам ойининг 17 куни Мисрга асир сифатида келтирилди. Шундан сўнг Абдулло ибн Саудни Муҳаммад Али Пошо олдига олиб келишди ва улар ўртасида қуйидагича суҳбат бўлиб ўтди. Али Пошо сўради: “Сен биз томонга мунча узоқ юрдинг?”. Ибн Сауд жавоб берди: “Жангда зафар ҳам, мағлубият ҳам бўлади”. Яна Али Пошо сўради: “Иброҳим Пошо жангда ўзини қандай тутди?”. Ибн Сауд жавоб берди: “У қўлидан келганча ҳаракат қилди, биз ҳам ҳаракат қилдик, лекин тақдир қилингани содир бўлди”. Абдулло ибн Саудда темир сандиқча бор эди. Али Пошо унга имо қилиб: “Бунда нима?” – деди. Ибн Сауд: “Менинг отам бу сандиқчани муқаддас жойдан олди, мен эса султонга бермоқчиман”. Али Пошо сандиқчани очишликни буюрди. Унда Қуръоннинг учта расмийлаштирилган нусхаси, катта ўлчамдаги 300 та маржон, катта зумрад тоши ва олтин занжир бор эди. Али Пошо: “Сизлар муқаддас жойдан бундан кўпроқ нарсаларни ўғирладинглар” – деб айтди. Ибн Сауд: “Мен буни отамдан топдим, қолганларини Макка ва Мадина аҳолисига, кўчманчи қабилаларга ва Макка оғаларига тарқатилган”. “Бу тўғри гап. Мен баъзи қиммат баҳо нарсаларни Макка оғаларида кўрдим” деб тасдиклайди Али Пошо. Кейин Абдулло ибн Саудни Истамбулга, султон Маҳмуд Хон II нинг резиденциясига юборади.</p>
<p id="i">Иброҳим Пошо ад-Даръийянинг кулини кўкка совирди ва 1815 йил Муҳаррам ойида Хижоздан Мисрга жўнайди. Ўша йилнинг Раббиул-Аввал ойида ибн Саудни султон резиденциясига олиб келишди. Уни Истамбул аҳлига кўрсатиб, Ҳамаён деган жойда қатл қилинди.</p>
<p id="i">Бу – ваҳҳобийлик ҳаракати тарихининг қисқача кўриниши эди. Янада батафсил маълумот бериш кўп вақтни ва машаққатни талаб қилади.</p>
<p id="i">Ваҳҳобийлик оқимининг пайдо бўлиши мусулмон давлатлари учун катта офат эди. Чунки ваҳҳобийлар одамларга қийинчиликлар олиб келди, муқаддас жойлардан ва одамлар мулкидан кўплаб қиммат баҳо нарсалар ўғирланди, мусулмонлар орасида ёвузлик тарқатилди, айбсиз инсонларнинг қонлари бекордан-бекорга тўкилди, Ислом дунёсига қаттиқ дарз кетди. Дархақиқат, Аллоҳдан бошқа ҳеч ким бизни гуноҳдан сақлай олмайди ва ундан ўзга бир зот хам бизни ҳимоя қила олмайди. Аллоҳ адашганларнинг ёмонлигидан ҳаммамизни сақласин.</p>
<p id="i">Пайғамбаримизнинг соллаллоҳу алайҳи вассаллам кўплаб ҳадислари ваҳҳобийлик оқимининг пайдо бўлишига аниқ кўрсатма беради. Мисол тариқасида улардан бирини келтирамиз: </p>
<p id="ia">حدثنا ابو النعمان حدثننا مهديّ بن ميمون سمعت محمد بن سيرين يحدّث عن معبد بن سيرين عن ابى سعيد الخدرىّ رضي الله عنه عن النبيّ صلّي الله عليه وسلّم قال يخرج ناس من قبل المشرق ويقرؤن القرآن لا يجاوز تراقيهم يمرقون من الدين كما يمرق السهم من رميّة ثم لايعودون فيه حتّى يعود السهم الى فوقه قيل ما سيماهم قال سيماهم التحليق او قال التسبيد</p>
<p id="i">Шарқ томондан одамлар чиқади. Улар Қуръон ўқийди. Лекин томоғидан пастга ўтмайди. Ўқ камондан отилганидек диндан чиқиб кетади. Аммо қайтиб келмайди. “Уларнинг кўриниши қандай?” деб сўрашди. Расулуллоҳ соллаллоҳу алайҳи вассаллам: “Уларнинг кўриниши сочи олинганлиги (кал бўлиши)” – деб жавоб бердилар.</p>
<p id="i">Бу ҳадис Имом ал-Бухорийнинг “Саҳиҳ” китобида келган. Шунингдек, муҳаддислар ҳам бошқа занжир орқали ривоят қилишган. Мисол учун Абу Довуд “Ас-Сунан” китобида ва бошқа китобларда келган. Шунинг учун бу ҳадисларнинг ривоят қилиниш даражасига тўхталиб ўтириш шарт эмас. Зеро, бутун ислом оламига маълум ва машҳур.  </p>
<p id="i">Муҳаммад соллаллоҳу алайҳи вассаллам нинг ҳадисларида ваҳҳобийлик оқими тўғрисида аниқ башорат берилган. Чунки оқим тарафдорларига сочини кал қилиб юришлик буюрилган. Бу эса кал бошлиларнинг яққол белгиси ҳисобланган ва улардан олдин пайдо бўлган оқимлар ичида кал бошлилар мавжуд бўлмаган. Забид шаҳрининг муфтийси Имом Саид Абдураҳмон ал-Аҳдал ваҳҳобийлар эътиқодига кўп ҳам раддиялар ёзиб ўтириш шарт эмас, сабаби Расулуллоҳ соллаллоҳу алайҳи вассаллам сочи олинган “калбошлилар” ҳақида айтган ҳадислари бошқа бирон оқимда билинган эмас, демак ўша ҳадиснинг ўзи етарли далил ҳисобланади, деб айтади. Муҳаммад ибн Абдулваҳҳоб ҳаётида содир бўлган бир воқеа арабларда машҳур. Бир куни у аёл кишига сочини кал қилишни буюради. Аёл эса: “Модомики сен аёлларга зийнати ҳисобланган сочини кал қилишликни буюрадиган бўлсанг, унда эркакларга ҳам зийнати бўлган соқолини олишликни буюр”. Ибн Абдулваҳҳоб бу гапга ҳеч нарса жавоб бера олмай, жим бўлади. Ваҳҳобийларнинг адашган эътиқодларидан яна бири, бу Пайғамбаримиз соллаллоҳу алайҳи вассалламнинг шафоатларини сўрашни одамларга таъқиқ қилишидир. Ваҳоланки, Пайғамбаримиз соллаллоҳу алайҳи вассаллам ўз уммати учун шафоат (гуноҳини кечиришликни сўраш) сўраганларининг далили кўплаб ҳадислари мавжуд:</p>
<p id="i">شفاعتى لاهل الكبائر من امتى</p>
<p id="i">Менинг шафоатим гуноҳи кабира қилган умматим учун. (<span id="manba">Абу Довуд, ат-Термизий, ибн Хиббон ва Аҳмадлар ривоят қилишган.</span>)</p>
<p id="i">Ваҳҳобийлар салавотлардан иборат бўлган “Далоил ул-Хайрот” (Яхшиликка кўрсатма берувчи) китобини бирор-бир далил келтирмасдан ширк дейишди ва унинг ўқилишини таъқиқлаб қўйишди. Яна улар, Азон айтилгандан сўнг овоз чиқариб Пайғамбаримизга  соллаллоҳу алайҳи вассаллам салавот айтишликни ҳам маън қилишди. Ҳатто шундай қилганларни қатл қилишган вақтлари ҳам бўлган. Воқеаларда келадики, кўзи кўр киши азон айтганидан сўнг овоз чиқариб Пайғамбаримиз соллаллоҳу алайҳи вассаллам га салавот айтади. Ваҳҳобийлар унинг қўлига кишан солиб Муҳаммад ибн Абдулваҳҳобнинг олдига олиб келишади. У эса кўзи кўр одамни қатл қилишга буюради.</p>
<p id="i">Агар мен ваҳҳобийларнинг барча зулмларини ёзиб чиқсам, бир неча китоб бўлиб кетади. Лекин юқоридагиларнинг ўзи бу одамлар қандай эканлиги ва нима мақсадни кўзлашаётганлиги ўқувчига яққол кўрсатиб бермоқда.</p>
<p id="i">Аллоҳ ҳамма нарсани билгувчи зот!</p>
<p id="i"><strong><em>Огоҳ бўлинг! Ваҳҳобийлик мимикрияси.</em></strong></p>
<p id="i">(<span id="manba"><strong>Мимикрия</strong> – ҳайвонлар ёки ўсимликларнинг атроф-муҳитга мослашиб юз-кўриниш, ранг ёки ҳидини ўзгартириш орқали маскировка қилиш қобилияти. Бу ҳаёт учун курашиш қуроли ҳисобланади</span>)</p>
<p id="i">Ваҳҳобийлар айёрлик, пора бериб сотиб олиш, маккорлик ва ўз эътиқодини сингдиришда қон тўкиш, хуллас, ўз ақидасининг беқарор эканлигини икки юз йил давомида кўрсатишди. Ваҳҳобийларнинг ёвузлигини билган одамлар уларга эргашмадилар. Шунинг учун, ўз таъсирини муваффақиятли тарқатиш мақсадида “ваҳҳобийлик” номидан воз кечишди ва бошқа ном остида яширинишди. Улар ўзларини “салафийлар” деб атай бошлашди. Аслида, Пайғамбаримиздан соллаллоҳу алайҳи вассаллам кейин уч юз йил яшаган мусулмон олимлари салафийлар деб аталар эди. Умуман олганда, ваҳҳобийларнинг эътиқодини исломий эътиқод билан тенглаштирилса, ҳатто, мусулмонликка лойиқ эмаслар. Ваҳҳобийлик китобларида ўзларига лойиқ бўлмаган яна бошқа исмни ҳам ўзлаштираётганлиги маълум бўлди, бу – Аҳлис сунна вал жамоа. Аслини олганда эса ҳақиқий ислом йўлида бўлганлар, Пайғамбаримиз соллаллоҳу алайҳи вассаллам йўлларига эргашган ва соф исломий эътиқодларни китоб қилиб ёзган олимларга эргашган мусулмонларга аҳли сунна вал жамоа дейилади.</p>
<p id="i">Китоб нашр қилишда ва Муҳаммад ибн Абдулваҳҳоб эътиқодини тарқатишда ваҳҳобийлик номини яширишади. Китоблар чиққанда ҳақиқий муаллиф исми яширилади ва унинг ўрнига бошқа бир кишининг номи ёзилади. Бунга мисол, Москва шаҳрида “Бадр” номли нашриёт Муҳаммад ибн Абдулваҳҳобнинг “Якка худолик китоби” номи остида китоб чоп қилган. Муаллиф ўрнида Муҳаммад ибн Сулаймон ат-Тамими кўрсатилган. Китоб бир неча бор турли нашриётларда чоп қилинган ва Россия, Ўрта Осиё ва Кавказ Орти республикаларида  тарқалиб бўлган. Шунга ўхшаш бошқа мисолни келтиришимиз мумкин. Улар рус тилида “Шубҳаларни кетгизиш” (Кашфуш шубуҳот) номли рисола чоп этишди. Унда таржимон – Муҳаммад Абдуллодан бошқа ҳеч нима йўқ.  Чоп этиш санаси, нашриёти ва ҳоказо кўрсатилмаган. Муаллиф сифатида яна ўша Муҳаммад ибн Сулаймон ат-Тамимий кўрсатилган. Ҳақиқий муаллиф кимлигини араб тилида ёзилган “Кашфуш шубуҳот”ни ўқиганимиздан кейин билиб олдик. Бу рисола Саудия Арабистони мамлакатининг “Ислом, вақф, чақириқ ва дастурлаш вазирлиги” томонидан 1998 йилда нашр этилган. Бу рисоланинг араб тилидаги нусхасида муаллиф қилиб ваҳҳобийлик оқимининг асосчиси Муҳаммад ибн Абдулваҳҳоб келтирилган.</p>
<p id="i">Нима сабабдан ваҳҳобийлар ўз бошлиқларининг исмини яширишар экан, деб киши ўйлашга мажбур бўлади. Ёвузлик ва ёлғонни тарқатаётган оқимнинг нияти, усули ва мақсади бузуқлигини кўриб турганингиздан кейин қандай шубҳаланмайсиз?!</p>
</body>
</html>