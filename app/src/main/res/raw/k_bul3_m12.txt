<p id="title">ҒАЗЗОЛИЙДАН ҲАҚИҚАТ</p>
<p id="i">Ақлли ва балоғатга етган мусулмонга вожиб бўладиган эътиқод ҳақида айтадиган бўлсам, у “Ла илоҳа иллаллоҳ. Муҳаммаду-р-Расулуллоҳ!”нинг маъносини билса бўлди. Қачон Пайғамбар алайҳиссаломни тасдиқ қилса, ундан сўнг Аллоҳ таолонинг сифатларини тасдиқлаши керак. Аллоҳ тирик, қодир, билувчи, гапирувчи, хоҳловчи, бирор нарсага ўхшамайдиган, эшитувчи, кўрувчи зотдир! Бу сифатларнинг ҳақиқати борасида баҳсга киришиши лозим эмас. Аллоҳнинг калом ва илм сифатлари қадим ёки ҳодислигини ўйлаши шарт эмас, ҳатто у ушбу масалани ўйлаб ҳам кўрмасдан вафот қилиб кетса, мўъмин ҳолида ўлган бўлади. Мутакаллим олимлар баён қилиб берган далилларни билиши унга лозим эмас. Балки, унинг қалбида имон билан бирга фақатгина ҳақни тасдиқлаш бўладиган бўлса, далил ва ҳужжатлар бўлмаса ҳам у мўъминдир. Расулуллоҳ соллаллоҳу алайҳи ва саллам бундан кўпроғини инсонларга таклиф қилган эмаслар. Ана шу мужмал имонга эътиқод қилиш аъробийлар ва халқнинг авомлари орасида доим бўлиб келган. Фақат шаҳарликнинг қулоғига тасодифан бу масалалар – каломнинг қадимлиги ёки ҳодислиги, “истиво” ва “нузул”нинг маъноси ҳамда бошқа масалалар эшитилиб қолган бўлиши мумкин, холос. Агар унинг қалби мана шуларни қабул қилмаса ҳам, у Аллоҳнинг ибодати ва амалига машғул бўлса, унга мажбурият йўқ, албатта. Агар унинг қалби буларни қабул қилмоқчи бўлса, унга энг кичик вожиб шуки, у ўтган уламоларнинг эътиқодини қилсин. Демак, масалан, Қуръонни қадим деб билсин. Ўтган уламолар: “Қуръон Аллоҳнинг каломи бўлиб, яратилган эмас!”, деганлар. “Истиво”ни ҳақ десин, аслида лозим бўлмаса ҳам у борада савол қилишни бидъат деб билсин, унинг қандайлигини эса номаълум десин. Ана шунда у шариат келтирган имон борасидаги барча нарсага мужмал имон келтирган бўлади. Ҳақиқат ва кайфият (қандайлик) борасида баҳс-мунозарага киришмаса ҳам, имонли бўлаверади. Агар мана шу унга фойда бермаса, қалбида мушкилотлар юз берса, шак-шубҳалар туғилаверса, имкон борича шубҳаларни кетказиши керак. Фаҳмига энг яқин оддий сўзлар билан мушкилотларни кетказсин. Мутакаллимларнинг ва олимларнинг кучли гапларига ҳожат йўқ, ана шунинг ўзи кифоя қилади, далилларни таҳқиқ қилишга эҳтиёж йўқ...(<span id="manba">Ҳужжат ул-ислом Абу Ҳомид ал-Ғаззолий. Рисолат ал-Ваъз ва-л-Эътиқод. – Миср: Саодат, 1907. – Б. 29-30</span>)</p>
</body>
</html>