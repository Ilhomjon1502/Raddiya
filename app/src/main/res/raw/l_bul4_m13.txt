<p id="title">DINIY MUTAASSIBLIK VA EKSTREMIZM KELIB CHIQISHINING TARIXIY-IJTIMOIY ILDIZLARI</p>
<p id="i">Islom bayrog`i ostida faoliyat ko`rsatayotgan ekstremizmning paydo bo`lishi va rivojlanishi tarixning muayyan davrida ustuvor bo`lgan ko`plab omillar, turli jarayonlarning o`zaro ta`sirlashuvining natijasi deb tushunish mumkin. O`rganish, din niqobi ostida paydo bo`lgan ekstremistik harakatlarning g`oyaviy ildizlari islom tarixining birinchi asriga borib taqalishini ko`rsatadi. Prezidentimiz Islom Karimov ta`kidlaganlaridek, «Asrimiz vabosi bo`lmish bu jirkanch illatning faqat shafqatsiz ko`rinishlarini emas, balki ildizlariga yetib borib, jamiyat hayotidan, dunyo xalqlari hayotidan uni tag-tomiri bilan sug`urib tashlash – barcha davlatlarning eng dolzarb vazifasi bo`lishi kerak, bu yo`lda barchamiz bir tan, bir jon bo`lib harakat qilishimiz, qattiq kurash olib borishimiz shart». (<span id="manba">  Karimov I.A. Xavfsizlik va tinchlik uchun kurashmoq kerak. 1-jild. – Toshkent: O`zbekiston, 2002. – B. 105-106.  </span>) </p>
<p id="i">Tarixiy manbalarda mazkur oqimlarning tarqalishi, faoliyati va ularning o`ziga xos yo`nalishlari batafsil tahlil qilingan. Shuni alohida ta`kidlash joizki, bugungi kunda faoliyat ko`rsatayotgan deyarli barcha ekstremistik guruhlar o`sha oqimlarga xos xususiyatlarni o`zida jamlagan holda, ular qo`llagan uslub va g`oyalardan keng foydalanib kelmoqda. </p>
<p id="i">Islom niqobidagi ekstremizmning ilk vakillari sifatida 657 yili xalifa Ali (r.a.) askaridan ajralib chiqqan, o`zlarini haqiqiy musulmon, saflariga qo`shilmaganlarni «dindan qaytgan» deb e`lon qilib, ularga qarshi murosasiz kurash olib borgan «xorijiylar» (arabcha – «ajralib chiqqanlar», «isyonchilar») diniy-siyosiy oqimi faoliyati fikrimizning isboti bo`la oladi. </p>
<p id="i">Demak, islomda dastlab paydo bo`lgan firqa xorijiylardir. Boshqa dinlarda bo`lgani kabi musulmonlar ichida ham firqalar bo`lgan. Payg`ambar Muhammad alayhissalom aytganlaridek, Islom dinida 73 ta firqaga bo`linish yuz beradi. Ularning bittasigina to`g`ri yo`lda, qolganlari esa, zalolatda hisoblanadi. Qur`on oyatlari va hadislarda ham firqalarga bo`linmaslikka buyuriladi. Xorijiylar o`z talqinlaridagi «sof» islom qoidalariga qat`iy rioya qilish tarafdori edi. Ilk islomda inson e`tiqodini belgilashda niyatga e`tibor berilgan bo`lsa, xorijiylar amalga qarab baho berdi. Aynan xorijiylar o`z qarashlari va faoliyatiga qo`shilmaganlarni kofirga chiqarish, ularga qarshi «jihod» olib borish haqidagi g`oyalarni ishlab chiqib, terror uslubini qo`llash orqali hukmdorlarni jismonan yo`q qilish amaliyotini boshlab bergan edi. Shuningdek, xorijiylar dindor kishining islom arkonlariga sodiqligini qilgan ishlariga qarab baholash kerak, deb hisoblab, o`zlarining talqinidagi islom qoidalariga rioya qilmagan har qanday hukmdorga bo`ysunmaslik, uni ag`darib tashlash zarurligi haqidagi g`oyani ilgari surgan edi. Bunday g`oyalar hokimiyat uchun kurashning zo`ravonlikka asoslangan usullari kelib chiqishiga va minglab kishilarning halok bo`lishiga olib keldi. </p>
<p id="i">VII asrning ikkinchi yarmida xorijiylar orasida rahbarlarining ismi bilan ataladigan bir necha firqalar paydo bo`ldi. Ana shunday mutaassib firqalar orasida eng murosasiz va shafqatsiz jamoa nomini olgan Nofi` ibn Azraq (v.685y.) boshchiligidagi «Azraqiylar» oqimi alohida o`rin egallaydi. Azraqiylar gunohi kabira (katta gunoh) qilgan barcha musulmonlarni «kofir» deb, ularning ta`limotiga qo`shilmagan kishilarga qarshi jihod e`lon qilish, hattoki, qariya, ayol va bolalarning qonini to`kishni halol, deb bilganlar.</p>
<p id="i">IX asr oxirida Iroqda yuzaga kelgan «qarmatiylar» ekstremistik harakati esa islom arkonlarini tan olmagan holda, haj amalini ham bid`at, butparastlik deb e`lon qilgan edi. Harakat o`z nomini uning asoschisi Hamdon ibn Ash`asning laqabi Qarmat so`zidan olgan bo`lib, uning ma`nosi manbalarda turlicha «kalta oyoq» yoki «qizil ko`z» kabi ma`nolarda ifodalangan. Qarmatiylar islom tarixida o`chmas dog` qoldirgan jinoyatlarni sodir etgan. Ular haj mavsumlarida karvonlarga hujum uyushtirib, qaroqchilik va bosqinchilik bilan kun kechirganlar. Xususan, 930 yilda ular Makkaga bostirib kirib, shaharni talon-taroj qilganlar, bir necha ming hojilarni va Makka aholisini qatl etib, asirga olganlar. Ular: «Biz toshga sig`inuvchilarga qarshi kurashmoqdamiz», deya hojilarni butparastga chiqarib, o`zlarining qabih ishlarini oqlamoqchi bo`lganlar. Ka`bani vayron qilib, qora toshni ikkiga bo`lib, Bahraynga olib ketganlar, faqat 20 yildan keyin katta to`lov evaziga u Makkaga qaytarilgan.    </p>
<p id="i">XI asr oxirida Eronda yuzaga kelib, maxfiy ravishda ish ko`rgan «Hashshoshiylar» (arabcha – hashish (nasha) chekuvchilar, giyohvandlar) terrorchilik oqimi esa, hokimiyatni egallash maqsadida ularga xayrixoh bo`lmagan hukmdorlarga suiqasd uyushtirish amaliyotini oldinga surgan edi. Uzoq vaqt hashshoshiylar ko`plab hukmdorlarga tahdid solib turgan, hattoki, ayrim Evropa mamlakatlari rahbarlari o`z xavfsizliklarini ta`minlash uchun ularga to`lov to`lashga majbur bo`lgan. Shu bilan birga, «hashshoshiylar» zamonaviy terrorchilar tomonidan ham keng qo`llanilayotgan, oddiy kishilar va yoshlarga giyohvand moddalarni iste`mol qildirib, o`lsa shubhasiz jannatga tushishiga ishontirgan. </p>
<p id="i">Buzg`unchilik va zo`ravonlikka asoslangan, e`tiqodiy birlikka tahdid solgan bunday oqimlar faoliyati o`z davri ulamolari tomonidan qattiq qoralanib, sultonlar tomonidan ta`qib qilinganini alohida ta`kidlash lozim. Masalan, Umaviy va Abbosiy xalifalar xorijiylarni butunlay qirib tashlash siyosatini olib borgan edilar. Islom mohiyatiga yot bo`lgan bunday oqimlarning barchasi oxir oqibatda tanazzulga duchor bo`lgan.</p>
<p id="i">Shunday bo`lsa-da, islomning mohiyatiga butunlay zid bo`lgan yuqoridagi g`oyalar va amaliyot shakllari keyingi davrlarda ham rivoj topganini aytish joiz. Islomda «inqilobiy kurash» ta`limotini yaratgan suriyalik Ahmad ibn Taymiya (1263-1328)ning turli aqidaviy masalalarda ash`ariylik va moturidiylikka zid fikrlari keyinchalik turli mutaassib guruh va harakatlar yetakchilari mafkurasiga asos bo`lib xizmat qildi. Buning natijasida bugungi kunda ham faoliyat yuritayotgan ekstremistik harakatlar o`ziga bayroq qilib olgan soxta salafiylik harakati shakllanishiga zamin yaratildi. </p>
<p id="i">Aslida «salafiylik» arab tilidagi «salaf» so`zidan olingan bo`lib, «ajdodlar», «avval yashab o`tganlar» ma`nolarini anglatadi. Hadislarga ko`ra, Payg`ambar Muhammad alayhissalom zamonida va undan keyingi ikki davrda yashagan musulmonlar haqiqiy salaflar sanaladi. Islom ulamolari ilk musulmonlarni «salafi solih», ya`ni «solih ajdodlar» deb hisoblashda yakdildir. Ulardan keyingi davrlarda yashagan musulmonlarga nisbatan «salaf» yoki «salafiy»lar tushunchalarini ishlatish mumkin emas. Biroq so`nggi yillarda «salafi solihlarga ergashish» shiorini niqob qilib olgan mutaassib kuchlar paydo bo`lganini alohida qayd etish lozim. </p>
<p id="i">Tarixiy adabiyotlarda XVIII asrda islom dinini «asl holatiga qaytarish» bayrog`i ostida «ad-Da`va ad-damaviya», ya`ni «qonli da`vat» nomini olgan harakatlar paydo bo`lgan bo`lsa, XIX asrning ikkinchi yarmidan o`z oldiga xalifalikka asoslangan islom davlatini barpo etish vazifasini qo`ygan soxta salafiylik g`oyalari «islohotchilik», «panislomizm» niqobi ostida yangidan jonlandi.   </p>
<p id="i">Soxta salafiylarning asosiy maqsadi dunyoviy davlat tamoyillarini qoralash va inkor qilish, davlatni to`ntarish orqali hokimiyatni qo`lga kiritish hamda xalifalikka asoslangan tuzumni o`rnatishdir. Qanday shaklda chiqmasin va qanday g`oya ostida harakat qilmasin, soxta salafiylikning buzg`unchilik mohiyati o`zgarmay qolmoqda. Buni ularning Qur`on oyatlarning majoziy ma`nosi borligini rad etish, Payg`ambar Muhammad alayhissalomning tug`ilgan kunini nishonlashni inkor etish, o`zlariga ergashmagan musulmonlarni kofirlikda ayblash, bugungi kun bilan emas, balki o`rta asrlar tafakkuri doirasida yashash kabi islom asoslari buzilishiga olib boradigan g`oyalari misolida ham ko`rish mumkin. Shuningdek, har qanday yangilikning «bid`at» hisoblash, an`anaviy mazhablarni inkor qilish, tasavvufni umuman tan olmaslik, marhumlar ruhiga Qur`on tilovat qilish va xayr ehson qilish mumkin emas, deb hukm chiqarish ham soxta salafiylikka xosdir.</p>
<p id="i">Yuqorida qayd etilganidek, Ibn Taymiya va uning izdoshlari aqida yoki ibodat masalalariga ko`proq e`tibor qaratishgan bo`lsa, soxta salafiylikning keyingi davomchilari ta`limotlarida siyosiy islohotlarni amalga oshirish zarurligini bayroq qilib ko`tardilar. Bu islomning siyosiylashishi va «islom xalifaligini tiklash» g`oyalarining keng yoyilishiga olib keldi. Hozirda soxta salafiylik g`oyalari ostida asosan Shimoliy Afrika, Yaqin Sharq, Kavkaz va Markaziy Osiyoning ayrim hududlarida faoliyat olib boradigan harakatlar jamiyatdagi e`tiqodiy birlik, barqarorlik va taraqqiyot uchun real tahdidga aylangan.</p>
<p id="i">Bugungi kunga kelib, o`zini «Salafiylar» deb atayotgan diniy-siyosiy guruhlar «Islom jamiyatini qurish davlatchilikning asosi bo`lishi kerak», degan shior ostida odamlarning ongi va turmush tarzidan milliy qadriyat, urf-odatlarni siqib chiqarish, shariat ahkomlariga ko`r-ko`rona rioya qilishga majburlash, amal qilmaganlarga nisbatan qattiq jazo qo`llash kabi xatarli maqsadlarni ko`zlab harakat qilmoqdalar. Mutaassiblik ko`rinishlaridan bo`lgan soxta salafiylik milliy ma`naviyatimiz, mustaqilligimizga real tahdid sifatida namoyon bo`lmoqda. Shunday ekan, yurtimiz tinchligi, osoyishtaligi, ravnaqi va farovonligi doimiy hamda qat`iy harakatlarni talab etadi. </p>
</body>
</html>