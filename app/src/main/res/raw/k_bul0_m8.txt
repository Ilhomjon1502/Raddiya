<p id="title">САЛАФИЙЛИК АРО ЗИДДИЯТЛАР - 2</p>
<p id="i"><strong><em>Маййитлар тирикларни эшитадими?</em></strong></p>
<p id="i">Ўзларини "салафи солиҳлар йўлидамиз", деб тасаввур қилувчи "салафийлар"нинг раҳнамоларидан саналмиш Ибн Таймия ва Носир Албонийнинг ажабтовур ақидавий зиддиятларидан яна бири бу—маййитларнинг тириклар томондан қилинган чақириқ ва дуоларини эшитишлари, масаласидир.</p>
<p id="i">Салафийлар учун энг қадрли шахслардан бири, ибн Таймиянинг энг яқин талабаси бўлмиш Ибн Қаййим ал-Жавзий ўзининг "Руҳ" номли асари, биринчи масаласида, ўз устози ибн Таймияга тобе ҳолда, "маййитлар тирикларнинг товушларини эшитадилар", деган масалани тўлиқ исбот қилади, ва бу сўзига имом Бухорий бобомиз саҳиҳ тўпламида ривоят қилган қуйидаги машҳур ҳадисни далил сифатида тақдим қилади:</p>
<p id="i">إن الميت يسمع قرع نعال المشيعين له إذا إنصرفوا عنه</p>
<p id="i">Яъни, "Маййитни кузатишга келганлар (уни дафн этиб) қайтаётганларида, уларнинг оёқ товушларини маййит албатта, эшитиб туради"  (<span id="manba">имом Бухорий ва Муслим ривояти.</span>).</p>
<p id="i">Ибн Қаййим ал-Жавзий бу ҳадисдан кейин шундай дейди: "Салом берувчининг бор ёки йўқлигини сезмайдиган, билмайдиган нарсага салом бериш ақлга тўғри келмайдиган маҳол ишлардандир. Ва ҳоланки Росулуллоҳ соллаллоҳу алайҳи ва саллам жаноблари умматларига қабрни зиёрат қилишда қуйидагича сўзларни айтиш кераклигини таълим берганлар:</p>
<p id="i">"Салом бўлсин сизларга эй бу диёрнинг мўмин ва мусулмон аҳолиси. Тез кунда биз ҳам Аллоҳнинг хоҳиши билан сизларга қўшиламиз. Сизлардан ва бизлардан олдин вафот қилганларга ва кейин вафот қилгувчиларга аллоҳнинг раҳмати бўлсин. Сизларга ҳам ўзимизга ҳам Аллоҳдан офият сўраймиз."</p>
<p id="i">Бу жумла ичидаги салом, дуо, хитоб ва нидоларнинг ҳаммаси ақли бор, эшитувчи, саломга жавоб қайтарувчи мавжуд шахсларга аталгандир. Агар буларга яқин ерда намоз ўқилса, улар бу намозни билишади ва шоҳид бўлишади. Шунингдек, намоз ўқиган тирикларга ҳавас қилиб туришади."</p>
<p id="i">Мана шу иборалар Салафий ва Ваҳҳобийларнингларнинг буюк бобокалонларидан бўлмиш ибн Қаййим ал-Жазийга мансуб. У киши бу сўзлари билан, дунёдан ўтиб кетганлар агарча қабрда жонсиз бўлсаларда, тирикларнинг уларга қилган дуолари ва берган саломларини эшитиб турадилар ҳатто, саломга жавоб ҳам қайтарадилар, демоқчи. Ибн Таймия ва ибн Қаййим ал-Жавзийнинг бу масаладаги эътиқодлари аҳли сунна вал-жамоъа этиқодига мос бўлган. </p>
<p id="i">Аммо, Салафий ва Ваҳҳобийларнинг яқин замонда яшаб ўтган имомларидан бири Носир Албоний эса, бу оқим асосчилари саналмиш ибн Таймия ва ибн Қаййим ал-Жавзийга хилоф ақида тарафида эканини айтиб, барчани лол қолдирган. Ахир, ўзлари бир йўлда бўлиб, умматни "ҳидоят" сари чорловчи икки раҳнамонинг ақидасида тафовут бўлиши ажабланарли эмасми?!</p>
<p id="i">Носир Албоний Нўъмон Олусийга мансуб "ал-аяатул баййинат фи адами симоъил амват" (ўликлар эшитмаслиги ҳақида очиқча далиллар) номли китобга муқаддима ёзади ва китобни текшириб таҳқиқ қилади. Китоб муқаддимасининг аввалида Носир Албонийга мансуб қуйидаги жумлалар бор:</p>
<p id="i">"Аммо баъд, қўлингиздаги бу китоб, бизнинг таҳқиқ ва таҳриримиз ила қайтадан, янгича кўринишда учинчи бор нашр қилинмоқда. Бу китобни кўпайтириб Ислом ўлкаларига нашр қилишга тарғиб қилганимиз туфайли, бу хайрли ишга ҳурматли дўстимиз устоз Заҳир Шовийш ҳомийлик қилди. Аллоҳ у кишини мукофотласин. Зотан, китобнинг мавзуси муҳим бўлиб, ундан жуда кўпчилик фойдаланиши кўзда тутилган эди. Айниқса, ўликлар эшитади, деб ўйлаб, пайғамбар ва солиҳлардан дуоларида истиғоса қилиб юрган, жоҳилият ботқоғида яшаб келаётганларга манфаъати бўлсин, деган мақсадлар билан бу ишга қўл урганмиз."</p>
<p id="i">Мана шу иборалар Носир Албонийнинг "ал-аяатул баййинат фи адами симоъил амват" номли рисолага битган муқаддимасида келтирилган. Бунга диққат билан разм солсангиз шу маълум бўладики, Носир Албонийнинг фикрича марҳумлар тирикларнинг сўзларини эшитмайди ва бу эътиқод жоҳилият ботқоғида юрганларнинг эътиқодидир. Ҳатто бугунги кундаги аксар Салафий ва Ваҳҳобий оқимига мансублар ҳам ҳудди шу Албоний каби эътиқод қиладилар.</p>
<p id="i">Интернет оламида "асл саҳобалар йўли"га даъват қилишда бир-бирлари билан мусобақа қилаётган салафийлар қани айтингларчи? Бу масалада ибн Таймия ва унинг талабаси ибн Қаййим ҳақми ёки Носир Албоний? Биламизки сизлар бу уч имомни бошларингга қўйиб, улуғлайсизлар. Наҳот бир йўлдаги раҳнамоларнинг эътиқодида шу даражада, бир-бирларини жоҳилият ботқоғида, деб билгудек катта тафовут бўлса?! Орадаги бу фарқ биз учун жуда ажабланарли туюляпти. Сизлар нима дейсизлар?! Бу эътиқодий хилма-хиллик сизларнинг йўлингизни бузуқ эканидан далолат эмасми?!</p>
</body>
</html>