<p id="title">SULTON SALOHIDDIN AYYUBIY ASH`ARIY BO`LGAN VA ISHIDGA TESKARI ISH QILGAN!</p>
<p id="i">Tarixda ayyubiylar sulolasining asoschisi, mutlaq hukmdori, salib yurishlariga eng munosib javob bera olgan buyuk sarkarda, islom tarixida o`zining shonli va zafarli yurishlari hamda adolatli hukm yuritishi ila tillarda doston bo`lgan ulug` sulton Salohiddin Yusuf Ayyubiy (532-589/1137-1193) rahmatullohi alayhi hisoblanadi. </p>
<p id="i">Salohiddin Ayyubiy melodiy 1171-1193 yillarda Misr, Shom, umuman, g`arbda Tunis erlarigacha, sharqda Firot daryosigacha, shimolda Mo`sil va Halabdan to janubdagi Yamangacha bo`lgan erlarda – hatto Hijoz o`lkasi: muqaddas Makka-Madinada ham adolatli hukmronlik qilgan.</p>
<p id="i">Salohiddin Ayyubiy avvaliga Misrni shialar hukmronligidan tortib olgan, so`ng 1187 yili 4 iyulda frantcuz, norman, ingliz, ispan, yahudiylarga qarshi kurashib, la`nati ikkinchi salib yurishini tor-mor keltirib, Quddusni ozod qilgan. </p>
<p id="i">Salohiddin Ayyubiy ahli sunnat va jamoatning ash`ariya ta`limotiga taqlid qiluvchi, sof islomiy e`tiqodga og`ishmay amal qiluvchi, diniy ilmlarni chuqur o`zlashtirgan ana shunday buyuk islom fotihi edi. </p>
<p id="i">Salohiddin Ayyubiy o`zi hukmronlik qilgan erlarda Alloh taoloning kalimasini ulug`ladi, tavhidni oliy qildi, islom hukmlarini butun dunyo musulmonlarining ulamolari rozi bo`ladigan tarzda joriy qildi,  musulmonlarning hukmdorlari eng-eng adolatli bo`lishlarini butun dunyoga oshkor qildi. </p>
<p id="i">Salohiddin Ayyubiy Bag`dodni, Misrni, Shomni, Yamanni, Hijozni, Tunisni va Halabni, bir so`z bilan aytganda, islom davlatlarining bosh markazlarini qo`lga kiritgan bo`lsa ham, ana shunday buyuk fotih, ulug` hukmdor, amalda mustaqil saltanat yuritgan bo`lishiga qaramasdan xalifalik da`vo qilib chiqqan emas, xalifalik davlati tuzishga harakat qilgan emas.  </p>
<p id="i">Salohiddin Ayyubiy besh vaqt namozni jamoat bilan masjidda o`qishni aslo tark qilmagan, sahardan oldin turib, tahajjud namozini o`qishga doim harakat qilgan, vafotidan oldinga kasalligi davrida tabiblar turishi mumkin emasligini aytsa ham jamoatda tikka turib namoz o`qishni kanda qilmagan.</p>
<p id="i">Salohiddin Ayyubiy farzandlaridan biriga bunday deb vasiyat qilgan: “Seni Allohning taqvosiga vasiyat qilaman. U barcha yaxshilikning boshidir. Qon to`kishdan, unga kirib qolishdan, qon to`kishga harakat qilishdan mutlaqo hazar qil! Chunki, qon hech qachon “uxlamaydi”, yo`q bo`lmaydi. Senga xalqning qalblariga e`tiborli bo`lishga, ularning ahvoliga nazar solishga vasiyat qilaman. Hech kimga g`azab qilma!”. </p>
<p id="i">Rahmatullohi alayhi!</p>
<p id="i">E`TIBOR BERING! </p>
<p id="i">Bugungi kunda bir paytlar Salohiddin Ayyubiy hukmronlik qilgan erlarda IShID singari davlat tuzganlar ahli sunnat va jamoatdan ayrilgan, ash`ariya ta`limotini yomonlaydigan, ash`ariya ta`limotini gumrohlik deb biladigan, vahhobiy, salafiy, bemazhab, allambalo hizbchi va yahudiylardir. </p>
<p id="i">Bugungi IShID Salohiddin Ayyubiy kabi salibchilarga qarshi kurashmayaptilar, balki qariyb navbatdagi salib yurishiga sababchi bo`lmoqdalar. </p>
<p id="i">Bugungi IShID Quddusni ozod qilish o`rniga nuqul musulmonlar yashayotgan o`lkalarda faqat “LA ILOHA ILLALLOH” deb turgan musulmonlarni o`ldirmoqdalar. </p>
<p id="i">Bugungi IShID Salohiddin Ayyubiy kabi g`arbliklarga qarshi kurashmayaptilar, balki IShID tarkibida bugungi kunda 10.000 nafardan ortiq (bundan ham ko`p bo`lishi shubhasiz) g`arbliklar go`yo IShIDga yordamchi sifatida, aslida islom dinini yomonotliq qilish, musulmonlarning yakdilligiga putur etkazish uchun harakat qilmoqdalar.</p>
<p id="i">Bugungi IShIDning qilayotgan ishlarini butun dunyo musulmonlarining ulamolari qoralamoqdalar, ularning qilayotgan ishlariga mutlaqo rozi bo`lmayaptilar.</p>
<p id="i">Bugungi IShID Salohiddin Ayyubiydan farqli o`laroq rahbarlari xalifalik da`vo qilgan bo`lib, a`zolari soxta xalifalik davlati tuzmoqchi bo`lgan g`ofil mudda`iylardir.</p>
<p id="i">Bugungi IShIDning qilayotgan ishlari adolat mezonidan ming-minglab chaqirim uzoqdadir. Ular zulmu sitamni, adolatsizlikni, noshar`iy ishlarni olamga yoymoqdalar.</p>
<p id="i">Bugungi IShID tarkibidagilar Salohiddin Ayyubiyga o`xshamagan holda masjidlar qurish, jamoat bo`lib namoz o`qish o`rniga yuz yillik obod masjidlarni portlatib yubormoqdalar, taroveh va tahajjud kabi namozlarni doimiy o`qiydiganlarni kaltaklamoqdalar. </p>
<p id="i">Chunki, IShID tarkibidagilarning barchasining aqidasi buzuqdir, vatanfurush va vatangadolardir, ular islom dinini yomonotliq qilish uchun dinimizning “JIHOD” ahkomlaridan noto`g`ri foydalanayotgan, suiiste`mol qilayotganlardir. </p>
<p id="i">Bugungi IShID tarkibidagilarning barchasi Salohiddin Ayyubiy vasiyatlariga amal qilmaydilar. Ular Xudodan qo`rmaydigan, betaqvo odamlardir. Ular xalqni o`ylash o`rniga g`azabga erk bergan urushqoq, g`azabnok kimsalardir. O`z xalqini o`ldirishga qiziqadigan, qon to`kishga mukkasidan ketgan nokaslardir. </p>
<p id="i">Ana o`shalar Salohiddin Ayyubiydek buyuk fotih va adolatli hukmdorning Damashqdagi maqbarasini vayron bo`lishiga sababchi ablahlardir! </p>
<p id="i">Salohiddin Ayyubiy rahimahulloh sof islom aqidasini butun o`lkada o`qitilishi haqida alohida farmon chiqargan zot bo`lgan. Alloma Tojiddin Muhammad ibn Hibbatulloh al-Hamaviy al-Makkiy al-Misriy (<span id="manba">546-559/1151-1203</span>) rahimahulloh unga bag`ishlab, islom aqidasiga oid, ash`ariya ta`limotini o`zida aks ettirgan “Hadoiq al-fusul va javohir al-usul” (“Fasllar bog`chasi va asllar javohiri”) nomli nazmiy asar bitadi. Muallif manzumada Salohiddin Ayyubiy va uning otasi nomini faxr bilan tilga olgan:</p>
<p id="ia">جمعتها للملك الأمين، الناصر الغازى صلاح الدين.</p>
<p id="ia">عزيز مصر قيصر الشام و من، ملّكه الله الحجاز و اليمن</p>
<p id="ia">ذى العدل و الجود معا و الباس، يوسف محيى دولة العباس.</p>
<p id="ia">ابن الأجل السيد الكبير، ايوب نجم الدين ذى التدبير.</p>
<p id="ia">لا زالت الايّامُ طوع أمره، و السعد يسعى مع جيوش نصره.</p>
<p id="i">حتى ينال منتهى آماله، مؤيّدا ممتّعا بآله.</p>
<p id="i">(Ishonchli podshoh, g`olib g`oziy Salohiddin uchun uni to`pladim. U Misrning Azizi, Shomning Qaysari, Alloh unga Hijozni va Yamanni mulk qilib bergan kimsadir. Adolat va saxovat bilan birga shiddat sohibi hamdir. U Yusuf bo`lib, abbosiylar davlatini tiriltiruvchidir. U buyuk va ulug` sayyid, tadbirkor Ayyub Najmiddinning o`g`lidir. Uning (ya`ni, Salohiddin Ayyubiyning) amri ixtiyoridan kunlar zoyil bo`lmasin, saodat harakatlanaversin, shu bilan birga lashkarlari nusrat qozonaversin. Hatto oila a`zolari bilan quvvatlangan va foyda topgan holida u orzularining eng oxiriga ham yetishsin).</p>
<p id="i">Salohiddin Ayyubiy rahimahulloh ushbu asarni madrasalar va maktablarda o`qitilishiga, yosh bolalarning esa yod olishiga alohida buyruq beradi. Ushbu manzuma hozirda “AL-AQOID AS-SALOHIYa” nomi bilan shuhrat qozongan. </p>
<p id="i">Aytganimizdek, “al-Aqoid as-salohiya” ahli sunnat va jamoatning ash`ariya ta`limotiga uyg`un ravishda yozilgan. Salohiddin Ayyubiydek buyuk zotning aqidasi va uning davlati ash`ariya ta`limotiga asoslangan edi. Manzumada Imom Abu-l-Hasan al-Ash`ariy rahimahulloh nomi bu tarzda tilga olingan:</p>
<p id="ia">هذا الذى مال اليه الأشعرى، و هو عن التشبيه  و الإفك عَرى</p>
<p id="i">(Bu Imom al-Ash`ariy rahimahulloh mayl bo`lgan aqidadir. U Alloh taoloni yaralmishlarga o`xshatishdan va Oysha onamiz raziyallohu anhoga tuhmat qilishdan pok zotdirlar).</p>
<p id="i">“al-Aqoid as-salohiya”da Alloh taolo nuqsonlardan poklangan, Uni makon va taraflardan xoli zot ekanligi alohida qayd qilingan:</p>
<p id="ia">و صانع العالم لا يحويه، قطرٌ تعالى الله عن تشبيه.</p>
<p id="ia">قد كان موجودا و لا مكانا، و حكمه الآن على ما كانا.</p>
<p id="ia">سبحانه جلّ عن المكان، و عزّ عن تغيّر الزمان.</p>
<p id="ia">فقد غلا و زاد فى الغلوّ، من خصّه بجهة العلوّ.</p>
<p id="ia">و حصر الصانع فى السماء، مبدعها و العرش فوق الماء.</p>
<p id="ia">و أثبتوا لذاته التحيّزا، قد ضلّ ذو التشبيه فيما جوّزا. </p>
<p id="i">(Olamning yaratuvchisi uni aql ihota qila olmaydi, Alloh taolo tashbehdan – o`xshatishdan oliydir. U mavjud edi, Uning makoni yo`q! Hozir Uning hukmi bo`lgan (azaliy) kalomiga muvofiqdir. Alloh subhonahu va taolo makondan buyuk, zamon o`zgarishidan azizroqdir. Kimki Allohni yuqori taraf bilan xoslaydigan bo`lsa, g`uluvga ketgan va o`zining g`uluvvini ziyoda qilgan bo`ladi! Holbuki, bu kimsa osmonning Yaratuvchisini osmonda, suv ustidagi Arshda deb chegaralaydi. Ular Alloh taoloning zoti uchun chegara-tarafni isbot qiladilar. Darhaqiqat, tashbeh sohibi o`zi joiz degan gapida adashgandir!).</p>
<p id="i">Ushbu baytlardagi hukmlar ash`ariya va moturidiya ta`limoti bo`lib, unga qarshi o`laroq vahhobiy va boshqa adashganlar: “Alloh taoloning makoni bor, Alloh osmonda, u Arshda o`tiradi”, kabi ahli sunnat va jamoatga zid aqidani ilgari suradilar. Ulardan farqli o`laroq Salohiddin Ayyubiy rahimahulloh o`qigan, o`rgangan va butun mamlakat bo`ylab o`qib-o`rganishga farmon bergan mazkur manzumada Alloh taoloning makoni yo`q, u osmon tarafda emas, degan aqida mavjud ekan.</p>
<p id="i">Ahli sunnat va jamoatdan ayrilganlar Alloh taoloning rangi bor, deydilar. Ushbu aqidaga qarshi “al-Aqoid as-salohiya”da bunday baytlar mavjud:</p>
<p id="ia">و ان سئلت هل له لونٌ أجب، بلا تعالى الله عن لون تُصِب</p>
<p id="i">(Agar Allohning rangi bormi, deb so`raydigan bo`lsang, unga men “Yo`q!”, deb javob beraman. Alloh unga yetadigan rangdan oliy zotdir!).</p>
<p id="i"> “al-Aqoid as-salohiya”da Alloh taolo jism emasligi, uning a`zolari yo`qligi aytilgan:</p>
<p id="ia">ليس بجسم اذ لكلّ جسم، مؤلفٌ مخصّص بعلم</p>
<p id="i">(Alloh taolo jism emas, chunki har bir jism birikuvchi va belgi bilan xoslanuvchidir).</p>
<p id="i">“al-Aqoid as-salohiya”da ham barcha ahli sunnat va jamoat aqidasi kabi Alloh taoloning mutashobeh sifatlari, ya`ni zohiriy ma`nosidan yaralmishlarning a`zolariga o`xshatilgan sifatlarni ta`vil qilish kerakligi aytilgan:</p>
<p id="ia">و هكذا ما جاء فى الأخبار، عن النبىّ المصطفى المختار.</p>
<p id="ia">فكلّ ما يُروى عن الآحاد، فى النصّ فى التجسيم و الإلحاد.</p>
<p id="ia">فاضربْ به و جه الذى رواه، و اقطعْ بأنه قد افتراه.</p>
<p id="ia">و ان يكن رواه ذو تعديل، صدّقه مهما شاع فى التأويل.</p>
<p id="i">(Xabarlarda ixtiyor qilingan payg`ambar – Mustafodan kelgan sifatlar ham shu xildadir. Ularning barchasi ahod hadislardan rivoyat qilingan bo`lib, zohiriy matnlarida jismlik va dinsizlik mavjud. Ularni sen rivoyat qilingan jihat bilan o`rgan: soxta yolg`onlarni kesib tashla. Agar uni adolatli kimsa rivoyat qilgan bo`lsa, uni ta`vil yo`liga ko`ra tarqalgan jihat ila tasdiq qil!).</p>
<p id="i">“al-Aqoid as-salohiya”da Alloh taoloning Kalomi aslida ham harf va ovozlardan iborat bo`lgan, deyidiganlarga raddiya qilingan:</p>
<p id="ia">و قل لمن قد كيّف الكلاما، بالحرف و الصوت معا سلاما.</p>
<p id="ia">فإنهم قد كابروا العيانا، و خالفوا الدليل و البرهانا.</p>
<p id="i">(Kalomni harf va ovoz bilan birga deb qandayligini aytadigan kimsaga salomat bo`l, degin. Bas, albatta ular ochiq-oydin kibrga ketganlar hamda dalil va hujjatga xilof qilganlardir).</p>
<p id="i">Gunohi kabira qilganlar dindan chiqmasligi haqidagi aqida ahli sunnat va jamoat aqidasi ekanligi, unga xavorijlargina qarshi chiqishini aytilgan ma`lumot ham “al-Aqoid as-salohiya”da o`z aksini topgan:</p>
<p id="ia">و من أتى كبيرة لا يخرج، عن دينه قد ضلّت الخوارج </p>
<p id="i">(Kimki gunohi kabira qilib kelsa, bu gunohi uni dinidan chiqarmaydi. Haqiqatda ham bu borada xavorijlar zalolatga ketganlardir).</p>
<p id="i">Umuman olganda, Salohiddin Ayyubiy yod olgan, amal qilgan va butun saltanatida amal qilinishiga buyruq chiqarilgan sof islomiy aqida ahli sunnat va jamoatning ash`ariya ta`limoti edi! Bugungi kunda yuqorida aytilganidek, IShIDni maqtovchi, unga borib qo`shilib, unga ergashuvchi vakillar ash`ariya ta`limotini qoralovchi, yoqtirmaydigan, ushbu ta`limotga teskari aqidadagi kimsalardir. Shuning uchun ham ushbu nobakorlar Salohiddin Ayyubiy kabi Quddusni ozod qilmaydilar, bu haqida lom-mim demaydilar, balki musulmonlarni o`ldiraveradilar. Ulardan saqlangan holda, buyuk fotih Salohiddin Ayyubiy singari ahli sunnat va jamoatda barqaror bo`lmog`imiz lozim!</p>
</body>
</html>