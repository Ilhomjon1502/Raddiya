<p id="title">HANAFIY MAZHABI AQIDASIDA “XALIFALIK” MASALASI</p>
<p id="i">Markaziy Osiyo olimlari o`rta asrlar va undan keyingi davrlarda islom ilmlari rivojiga o`zlarining ma`naviy meroslari bilan katta hissa qo`shib kelganlar. Shu bilan birga mazkur mintaqadan boshqa joylarda tug`ilib-o`sgan olimlar, mutafakkirlar, ulamolar ham Markaziy Osiyo shaharlariga kelib ilmiy faoliyat olib borganlar. Buning sababi, birinchidan, mazkur mintaqa shaharlari ilm-fanning turli soha va yo`nalishlarida markaz rolini o`ynagan bo`lsa, ikkinchidan, bu o`lkada ilm-fanga homiylik, uning rivojlanishiga zarur bo`ladigan shart-sharoitlar yuzaga kelgani edi. Bu holat, ayniqsa, sohibqiron Amir Temur hamda u barpo qilgan buyuk davlatning keyingi hukmdorlarining davlatchilik boshqaruvi davrida yaqqol namoyon bo`lgan. Jumladan, Amir Temur davrida Markaziy Osiyo shaharlariga kelib faoliyat yuritgan olimlardan Sayyid Sharif Ali ibn Muhammad al-Jurjoniy (1340-1413 y.), Shamsuddin Ibn al-Jazariy (1350-1429), Ibn Arabshoh (1389-1450) kabilarning nomlarini keltirish mumkin. Ular safida Sa`duddin Taftazoniy (722-794/1322-1392) nomi va mavqei beqiyosdir.</p>
<p id="i">Movarounnahr va Xurosonda keng tarqalgan hanafiy mazhabining yirik namoyandalaridan biri Sa`duddin Taftazoniydir. Bu olim nafaqat islom olamida “sa`d al-milla va ad-din”, “sa`d al-imom al-alloma al-faqih al-adib al-hanafiy” va “sharqning olimi” kabi nomlar bilan mashhur, balki o`zining geometriya, matematika, falsafa, mantiq, adabiyot kabi aniq va ijtimoiy fanlarga oid ko`plab qomusiy asarlari bilan jahon ilm-faniga katta hissa qo`shgan olim sifatida e`tirof etiladi (<span id="manba">Abdulhusayn Navotiy. Rijoli kitob habib as-siyar. – Tehron: Shirkate Samo, 1324/1946. – B. 69.</span>). Uning asarlar oxirgi besh yuz yil davomida Markaziy Osiyo madrasalarida darslik sifatida o`qitib kelingan.</p>
<p id="i">Olimning to`liq ismi Mas`ud ibn Umar ibn Abdulloh ibn Shamsuddin al-Qoriy at-Taftazoniy (r.h.) bo`lib, Xurosonning Naso (hozirgi Turkmaniston, Ashxabod) shahridagi Taftazon qishlog`ida tug`ilgan (<span id="manba">Sa`duddin Taftazoniy. Sharh al-Aqoid an-nasafiya. – Istambul: Maktabat al-Furqon (nashr yili ko`rsatilmagan). – B. 12. (bundan keyin: Sa`duddin Taftazoniy. Sharh al-Aqoid an-nasafiya).</span>)</p>
<p id="i">Alloma ellikdan ortiq asarlar yozgan bo`lib, shulardan beshtasi kalom ilmiga oiddir. Ana shu asarlari bilan Alloma Taftazoniy (r.h.) moturidiya aqidasining yirik, ko`zga ko`ringan olimlari qatoriga qo`shilgan. U ash`ariya ta`limotini ham juda yaxshi bilgan bo`lib, o`zining asarlarida bu ikki ta`limotni uyg`unlashtirib, Markaziy Osiyo kalom ilmi rivojlanishiga, sof aqidaning mustahkam o`rnashishiga buyuk hissa qo`shgan.</p>
<p id="i">Ma`lumki, hanafiy mazhabi olimlari tomonidan kalom ilmiga oid ko`plab mashhur asarlar yozilgan. Ulardan biri Sa`duddin Taftazoniyning (r.h.) “Sharh al-aqoid an-nasafiya” asari hisoblanadi. Mazkur kitobda ko`plab aqidaviy masalalar qatori “xalifalik” masalasi ham alohida keltirilgan. Chunki, kalom ilmida “xalifalik” masalasi muhim muammolardan hisoblanadi. Bugungi kunda ham ba`zi oqimlar tomonidan “Islom xalifaligi”ni qurish g`oyasi ilgari surilmoqda. Agarda tarixga nazar tashlansa, bu masala ham davriy takrorlanib turganiga guvoh bo`lish mumkin.</p>
<p id="i">“Sharh al-aqoid an-nasafiya” asarida bu to`g`rida quyidagicha bayon qilingan:</p>
<p id="ia">الخِلَافَةُ ثَلَاثُونَ سَنَةً ثُمَّ بَعْدَهَا مُلُكٌ وَ إِمَارَةٌ.</p>
<p id="i"><em>“Xalifalik o`ttiz yildir. Undan keyin podshohlik va amirlikdir”. </em> (<span id="manba">Sa`duddin Taftazoniy. Sharh al-aqoid an-nasafiya. Qo`lyozma. Toshkent islom universiteti Manbalar xazinasi fondi. Inv. № 175/I (bundan keyin: Taftazoniy, Inv. № 175/I). – V. 60a.</span>)</p>
<p id="i">Ushbu fikrini isbotlash maqsadida alloma Taftazoniy (r.h.) Rasululloh (s.a.v.)dan quyidagi hadisni keltiradi:</p>
<p id="ia">الخِلَافَةُ بَعْدي ثَلَاثُونَ سَنَةً ثُمَّ تَصْيِرُ بَعْدَهَا مُلُكًا وَ عُضُوضًا.</p>
<p id="i"><em>“Mendan keyin xalifalik o`ttiz yildir. Undan keyin podshohlik va yakkahokimliklarga aylanib ketadi”.</em> (<span id="manba">Taftazoniy, Inv. № 175/I. – V. 60a.</span>)</p>
<p id="i">Mazkur hadis sahih bo`lib, bir qancha muhaddislar tomonidan rivoyat qilingan (<span id="manba">2226-hadis // Imom Termiziy. Jome` at-Termiziy//Mavsuot al-hadis ash-sharif - al-Kutub as-sitta. – Ar-Riyod: Dor as-salom, 1429/2008 (bundan keyin: Al-Kutub as-sitta). – B. 1875; 4646, 4647-hadislar // Imom Abu Dovud. Sunan Abu Dovud // Al-kutub as-sitta. – B. 1564.</span>).</p>
<p id="i">Shundan keyin, Alloma Taftazoniy (r.h.) sahoba Hazrati Ali (k.v.)ning mazkur o`ttiz yilning boshida turishligini aytadi. Undan keyin hukmronlik qilganlar esa, podshoh va amirlar bo`ladi, deydi. Jumladan, sahoba Muoviya (r.a.) va undan keyingi amirlar xalifalardan emasligini aytadi (<span id="manba">Taftazoniy, Inv. № 175/I. – V. 60a.</span>). Lekin, bu mavzuning tushunilishi mushkul deb, fikrini quyidagicha yoritib beradi:</p>
<p id="i">Abbosiy xalifaligi va Umar ibn Abdulaziz (r.h.) kabi marvoniylar sulolasining ba`zi vakillarini musulmon ummati xalifa deb kelgan bo`lsa-da, biroq Alloma Taftazoniy (r.h.) fikriga ko`ra, hadisda tilga olingan xalifalikdan maqsad to`liq xalifalik, ya`ni u shunday xalifalikki, unga qarshi hech bir muxolafat bo`lmagan, undan boshqalarga bay`at qilishga odamlarda mayl uyg`onmagan (<span id="manba">Taftazoniy, Inv. № 175/I. – V. 60a.</span>)</p>
<p id="i">Ya`ni, “xulafoi roshidin” (“to`g`ri yo`ldan boruvchi xalifalar”) Abu Bakr Siddiq (r.a.), Umar ibn al-Xattob (r.a.), Usmon ibn Affon (r.a.) va Ali ibn Abu Tolib (r.a.) bo`lib, ular Rasululloh (s.a.v.)ning xalifalari bo`lganlar.</p>
<p id="i">Demak, Alloma Taftazoniy (r.h.) aytishicha, musulmonlarning noroziligiga sababchi bo`lib, bir to`da odamlar o`zlaricha xalifalik e`lon qilgani bilan ular haqiqiy bo`la olmaydilar. Ular o`zlarining “xalifaligi”ga qanchalik oyat va hadis keltirsalar ham, ular ishonchli va tom ma`nodagi xalifa emaslar!</p>
<p id="i">Alloma Taftazoniy (r.h.) hozirgi davrda xalifalik tuzishni targ`ib qiluvchilar doim keltiradigan hadisi sharifga e`tibor qaratgan. Rasululloh (s.a.v.)dan quyidagi hadis keltiriladi:</p>
<p id="ia">مَنْ مَاتَ مِنْ أَهْلِ الْقِبْلَةِ وَلَمْ يَعْرِفْ إِمَامَ زَمَانِهِ مَاتَ مَيِّةً جَاهِلِيَّةً.</p>
<p id="i"><em>“Ahli qibladan kim o`z zamonasining imomini tanimasdan vafot etsa, johil bo`lib vafot etibdi”.</em> (<span id="manba">Taftazoniy, Inv. № 175/I. – V. 60a.</span>)</p>
<p id="i">Alloma Taftazoniy (r.h.) mazkur hadis e`tiboridan ummat Nabiy (s.a.v.) vafotidan keyin eng muhim ishni qildilar. Ya`ni, o`zlariga rahbarni tayinladilar. Hatto, Nabiy (s.a.v.) dafn qilinmasdan oldin bu ishni amalga oshirdilar va bu ishni har bir rahbar vafotidan keyin ham davom ettirdilar (<span id="manba">Taftazoniy, Inv. № 175/I. – V. 60a.</span>). Ya`ni, bu yerda hech qanday xalifalik haqida gap-so`z yo`q. Mazkur hadisda har bir davrdagi, har bir yurtning o`zlari tinch yo`l bilan saylab qo`ygan rahbarlari nazarda tutilgan. Hadisda tilga olingan “imom” so`zi diniy rahbar – masjid imomini ham, siyosiy rahbar – davlat rahbarini ham nazarda tutadi. Fiqhiy manbalarda ham “imom” so`zi ana shu ikki ma`noda qo`llanadi. Undan faqat “xalifa”ni e`tiborga olish ma`nosi yo`q. Ikkinchidan, aytish lozimki, “Sharh al-aqoid an-nasafiya”ning eng mashhur sharh qiluvchilaridan Ramazon afandi (r.h.) fikricha, bu hadisdagi “o`z zamonining imomi” so`zidan murod o`sha davrga yuborilgan Muhammad (s.a.v.)dir (<span id="manba">Ramazon ibn Muhammad. Sharh alo sharh al-aqoid an-nasafiya. – Istambul: Sultoniya, 1308/1891. – B. 260-261.</span>)</p>
<p id="i">Xalifalikni va xalifalik tuzishni targ`ib qiluvchilar yuqoridagi hadisi sharifni keltirib, o`zlarining g`arazli maqsadlari uchun niqob qilib oladilar, lekin shu ma`nodagi quyidagi sahih hadisi sharifni yashirib keladilar:</p>
<p id="ia">من خرج من الطاعة وفارق الجماعة فمات مات ميتة جاهلية ومن خرج على أمتي يضرب برها وفاجرها لا يتحاشى من مؤمنها ولا يفي لذي عهدها فليس مني ومن قاتل تحت راية عمية يدعو إلى عصبية أو يغضب لعصبية فقتل فقتلة جاهلية    </p>
<p id="i">“Kimki itoatdan chiqib va jamoatdan ajralib vafot qilsa, johiliyat o`ligi holda o`lib ketadi. Kimki ummatimga qarshi chiqib, yaxshisini ham, yomonini ham (bo`yiniga qilich va bolta ila) ura boshlasa, ularning mo`minligiga parvo qilmay qo`ysa, ularning ahdlashgan kimsalariga vafo qilmasa, u mendan emas! Kimki asabiylikka chaqiradigan ko`r bayroq ostida urishsa, yoki asabiylik bilan g`azablanaversa, u o`ldirilsa, jaholat holida o`ldirilgan bo`ladi!” (<span id="manba">Muslim, 3/1848; Nasoiy, 2/3579</span>)</p>
<p id="i">Mazkur hadisi sharifda Rasululloh (s.a.v.) hozirgi kunda ahmaqona “xalifalikni qayta qurish” rejasi bilan mo`min-musulmonlarga qarshi chiqayotgan, musulmonlarni o`ldirayotgan, asabiy va g`azabnok nokaslarni ogohlantirmoqdalar, ularning o`zlari jaholatda, harom o`limtik holida o`lib ketishlarini bashorat qilmoqdalar.</p>
<p id="i">Xulosa qilib shuni ta`kidlash kerakki, “xalifalikni qayta qurish” masalasi asrlar davomida turli firqalar tomonidan davriy ravishda ko`tarilib turgan. Bugungi kunda ham bu masala ba`zi adashgan firqalar tomonidan ko`tarilmoqda. Yuqorida keltirilgan kuchli dalillar mazkur oqimlarning qarashlari noto`g`riligini isbotlaydi va ularning qilayotgan bu da`volari faqat o`zlarining g`arazli maqsadlarini niqoblashdan o`zga holat emas ekanini ko`rsatadi.</p>
<p id="i">Birinchidan, biz “rahbar” deb tarjima qilgan so`z matnda “imom” (“الْإِمَامُ”) shaklida kelgan. Aqoid ilmi istilohida “imom” so`zi ikki ma`noda keladi: davlat rahbari va imom-xatib. Bu o`rinda davlat rahbari ma`nosida kelgan.</p>
<p id="i">Lekin, “مَنْ مَاتَ مِنْ أَهْلِ الْقِبْلَةِ” hadisida kelgan “imom” (“الْإِمَامُ”) so`zidan murod esa, Muhammad (s.a.v.)dir. Unda va uning ma`nosidagi hadislarda “xalifa” so`zi keltirilgan emas.</p>
<p id="i">Ikkinchidan, yuqorida keltirilgan hadis ma`nosidan ma`lum bo`ladiki, “komil xalifalik” o`ttiz yil. Ya`ni, Abu Bakr Siddiq, Umar ibn Xattob, Usmon ibn Affon va Ali ibn Abu Tolib raziyallohu anhumlar davri. Shuningdek, mazkur to`rt sahoba Rasulloh (s.a.v.)ning xalifalari bo`lganlar. Mazkur o`ttiz yildan keyin paydo bo`lgan davlatlar esa, podshohlik va amirliklar edi. Demak, bundan ma`lum bo`ladiki, podshohlik va amirliklar “o`rinbosar”, ya`ni, “xalifa” tomonidan emas, balki, “podshoh” va “amir”lar tomonidan boshqariladi.</p>
</body>
</html>