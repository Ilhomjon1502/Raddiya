<p id="title">"SHADD AR-RIHOL"NING HUKMI</p>
<p style="text-align: center;">(Uchta masjiddan boshqa joylarda namoz o`qish niyatida ko`ch bog`lab, yo`lga chiqishning makruhligi haqida)</p>
<p id="i">"Shadd ar-rihol" iborasi asli lug`atda "yuklarni ulovlarga bog`lab, joylashtirish" ma`nosida bo`lib, biror joyga jo`nash, alohida tayyorgarlik ko`rib yo`lga tushish, safarga otlanish ma`nolarida ishlatiladi. Mazkur ibora mashhur hadisi sharifda tilga olingan bo`lib, unga ko`ra alohida qasd qilib, niyat va tayyorgarlik ila faqat uchta masjidga tomon safarga otlanish joiz. Ushbu hadisni tushunishda islom olamida ayrim bir-biriga qarama-qarshi fikrlar mavjud. Uni bugungi kunda hanafiylik mazhabining eng ko`p maqtalayotgan manbalaridan biri "E`lo us-sunan"da quyidagicha ifodalangan:</p>
<p id="ia">۱۶۱۷ - عن شهر بن حوشب قال: سمعت أبا سعيد و ذكرت عنده الصلاة فى الطور، فقال: قال رسول الله صلى الله عليه و سلم " لا ينبغى للمصلى ان يشدّ رحاله الى مسجد تبتغى فيه الصلاة غير المسجد الحرام و المسجد الأقصى و مسجدى". رواه الإمام أحمد.</p>
<p id="i">Shahar ibn Havshabdan rivoyat. U bunday dedi: "Men Abu Said al-Xudriy (r.a.)dan Tur tog`ida namoz o`qish uchun borish haqida so`raganimda, undan ushbu hadisni eshitgan edim: u dedi: "Rasululloh (s.a.v.) marhamat qildilar: "Namozxon uchun namoz o`qishni istab quyidagi masjidlardan boshqasiga ko`ch bog`lab, yo`lga chiqish yaxshi bo`lmaydi. Masjidi harom, masjidi aqso va mening masjidim". Uni Imom Ahmad rivoyat qilgan.</p>
<p id="i">Shahr hadis borasida hasandir. Garchi ushbu hadisda, "Fath al-Boriy"da aytilganidek, ayrim zaifliklar bo`lsa-da, biroq, men uning isnodini hasan deb aytaman. Zotan, u Imom Buxoriyning: "Uchta masjiddan o`zgasiga ko`ch bog`lab, yo`lga chiqib bo`lmaydi. ular masjidi harom, Rasululloh (s.a.v.)ning masjidi va masjidi aqsodir" degan hadisini izohlovchi rivoyatdir.</p>
<p id="ia">۱۶۱۸- قلت: و فى المسند: ثنا هاشم حدثنا عبد الحميد حدثنى شهر قال: سمعت ابا سعيد الخدرى عنده صلاة فى الطور، فقال: قال رسول الله صلى الله عليه و سلم: " لا ينبغى للمطى ان تشد رحاله الى مسجد يبتغى فيه الصلاة غير المسجد الحرام و المسجد الأقصى و مسجد هذا، و لا ينبغى لإمرأة دخلت الإسلام ان تخرج من بيتها مسافرة الا مع بعل او مع ذى محرم منها، و لا ينبغى الصلاة فى ساعتين من النهار: من بعد صلاة الفجر الى ان ترحل الشمس، و لا بعد صلاة العصر الى ان تغرب الشمس، و لا ينبغى الصوم فى يومين من الدهر: يوم الفطر من رمضان، و يوم النحر" رواه الإمام أحمد فى مسنده</p>
<p id="i">Yana "Musnad"da keltirilgan: Bizga Hoshim hadis aytdi, bizga Abdulhamid hadis aytdi, menga Shahr hadis aytdi. U bunday dedi: "Abu Said al-Xudriy (r.a.)dan uning oldida Tur tog`ida namoz o`qish haqida eslaganimda, quyidagi hadisni eshitgan edim. Uning aytishiga qaraganda, Rasululloh (s.a.v.) bunday deb marhamat qilganlar: "Ulovchiga Masjidi Harom, Masjidi Aqso va mening mana bu Masjidimdan boshqasida namoz o`qishni niyat qilib, uchovidan boshqa birorta masjidga bel bog`lab, ko`ch bog`lab, yo`lga tushishi to`g`ri kelmaydi. Islomga kirgan xotinga uyidan musofir holida eri bilan yoki mahrami bilangina chiqishi mumkin bo`ladi. Kunduzi ikki vaqtda namoz joiz bo`lmaydi: bomdoddan keyin to quyosh ko`tarilguncha, asrdan keyin ham to quyosh botib ketguncha. Yil davomida ikki kunda ro`za tutish ham yaxshi emas: ramazon hayiti va qurbon hayiti kunlarida". Uni Imom Ahmad o`z "Musnad"ida rivoyat qilgan (3/64). Uni "Nayl"da ham "hadis iboralarining ayrimlari hasan isnod ila yetib kelgan" deya naql qilingan (4/327). Unda keltirilgan hadis lafzi quyidagicha: "Ulovchi uchun ko`ch bog`lab yo`lga tushishi namoz o`qish niyatida faqatgina quyidagi masjidlargagina joiz bo`ladi: mening mana bu masjidim, masjidi harom va masjidi aqso".</p>
<p id="i">"Musnad"da keltirilgan sanaddagi roviy kishilari haqida gapirsam, uning birinchisi ishonchli, muhaddislar jamoasining roviylaridan hisoblanadi. Ikkinchisi esa to`g`ri so`z – soduqdir. Abu Tolib Imom Ahmaddan rivoyat qilib, Shahrdan qilgan hadisi borasida aytishicha, ushbu roviy hadisi yod olinishi mumkin bo`lgan muqorib roviy ekan. Ahmad ibn Solih al-Misriy esa uni ishonchli roviy hamda Shahrning hadislari sahih, degan. Hadis isnodidagi boshqa roviylar Imom Muslimning roviylaridir. Demak, hadisda Imom Muslim roviylari qatnashgani uchun kuchli hasan darajadagi hadis deb hisoblanishi kerak. Bu yerda faqat Abdulhamid zaif bo`lgan. Sanadning tahqiqi "at-Taqrib" va "Tahzib at-tahzib"dan olingan. </p>
<p id="i">Yuqoridagi ikki sanadda ham Shahr qatnashgan. Muallif aytadi: ushbu ikki hadisning dalolat qilgan hukmi ochiq-ravshandir. "Quvvat al-mug`taziy"da (1/332) Abu Said al-Xudriy (r.a.)ning hadisini marfu` holida keltirgan: "Uchta masjiddan o`zgasiga ko`ch bog`lab yo`lga chiqilmaydi. Masjidi harom, ushbu masjidim va masjidi aqso". Uni Imom Termiziy rivoyat qilgan va "hasani sahih" degan. Matnini ham keltirib o`tgan. </p>
<p id="i">Al-Iroqiy bunday degan: "Mazkur hadisning tushunish qiyin bo`lgan eng go`zal maholligi shundaki, ushbu hadisdan faqatgina masjidlar hukmi bilinadi, xolos. Ushbu uchta masjiddan boshqa masjidlarga ko`ch bog`lab chiqilmaydi. Masjidlardan boshqa niyatlarni qasd qilib yo`lga chiqilganda esa, masalan, talabi ilmda, solih zotlarni, birodarlarni ziyorat qilish niyatida, tijorat va poklanish niyatida hamda shunga o`xshashlar ushbu hadis hukmiga kirmaydi! Bu narsa Imom Ahmad rivoyatida ochiq-oydin keltirilgan". So`ng Imom Iroqiy Hoshimning hadisini zikr qilgan. Faqat bu yerda "tashuddu" fe`li o`rniga "yashuddu" keltirilgan.</p>
<p id="i">Ayrim kimsalar: "Sayyidimiz Abu Said al-Xudriy (r.a.) ushbu hadis bilan Tur tog`ida namoz o`qish uchun safarga chiqishni man` qilishi durust emas. Chunki, hadisda masjidlardan boshqa joylar uchun safar qilish keltirilgan emas" degan. Men aytaman: Alloh ularni o`ldirsin! Ular sahobalarni – Alloh ularning hammasidan rozi bo`lsin – qanday qilib xatokorlikka chiqarishadi?! </p>
<p id="i">Aslida, sahoba Abu Said al-Xudriy (r.a.)ning dalillari to`g`ri. Rasululloh (s.a.v.)ning: "Namozxon uchun namoz o`qishni istab quyidagi masjidlardan boshqasiga ko`ch bog`lab, yo`lga chiqish yaxshi bo`lmaydi. Masjidi harom, masjidi aqso va mening masjidim" degan gaplarining ma`nosi shuki, namoz o`qish uchun uchta masjiddan boshqasiga qasd qilib chiqilmaydi. Bu keltirilgan ma`no ikkinchi rivoyat iborasida ham o`z aksini topgan: "Ulovchiga Masjidi Harom, Masjidi Aqso va mening mana bu Masjidimdan boshqasida namoz o`qishni niyat qilib, birorta masjidga tomon bel bog`lab, ko`ch bog`lab, yo`lga tushishi to`g`ri kelmaydi". Bunda masjidi harom va keyingi ikki masjiddan boshqasida namoz o`qishni niyat qilib safar qilishdan qaytarilgani ravshan bo`lib turibdi. Masjiddan maqsad namoz o`qiladigan joydir. Uchta masjiddan boshqa masjidlarda namoz o`qishni niyat qilib safarga chiqishdan qaytarilganining o`zi masjid namoz o`qish uchun eng afzal ekanini bildiradi. Demak, hadis matni masjidlardan boshqa joylarda namoz o`qish niyatida safarga chiqishdan ham ba-tariqa avlo qaytarilganiga dalolat qilib turibdi.</p>
<p id="i">Ana shunday! Ushbu rivoyatlarda uchta masjiddan boshqa joylarda namoz o`qish niyatida safar qilishdan qaytarilgan hukm bor bo`lib, u vahhobiylardan iborat zohiriylarning tushunchalariga qarshi dalildir. Ular mazkur hadislarni uchta masjiddan boshqa jami o`rin va makonlarga safar qilishdan umuman (mutlaqo) qaytarilgan, deb tushunadilar: hatto Payg`ambarimiz Rasululloh (s.a.v.)ning qabrlari ziyorati uchun ko`ch bog`lab, yo`lga tushishdan ham man qiladilar, faqatgina Masjidi nabaviyda namoz o`qish uchun safar qilinishi kerak, deydilar.</p>
<p id="i">Alloh xohlagan kimsani to`g`ri yo`lga hidoyat qiladi!</p>
<p id="i"> (<span id="manba">Zafar Ahmad al-Usmoniy at-Tahonaviy. E`lo as-sunan. 5-jild. – Pokiston, Karotshi: Idorat al-Qur`on va-l-ulum al-islomiyya, 1414. – B. 183-185.</span>).</p>
</body>
</html>