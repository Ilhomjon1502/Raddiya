<p id="title">ТАҚЛИД ҲАҚИДА</p>
<p id="i">Тақлиднинг луғавий маъноси  шуки, бир нарсани бўйнига тақмоқ, гарданига илмоқдир. Бу иш зоҳирдир. Истилоҳдаги маъносини эса, Ҳофизиддин ан-Насафий “Кашф ул-асрор”да мана бундай таърифлайди:</p>
<p id="ia">تقليد الأمّة صاحب الوحى</p>
<p id="ia">تقليد العالم صاحب الرأى والنظر فى الفقه</p>
<p id="ia">تقليد العوام المعاصرهم</p>
<p id="ia">تقليد الأبناء الآباء والاصاغر الأكابر</p>
<p id="ia">والوجوه الثلاثة الأولى صحيحة والباطل هو الوجه الرابع</p>
<p id="i">Яъни, умматнинг соҳиби ваҳийга, яъни Пайғамбарга тақлиди. Ғайри мужтаҳид олимнинг мужтаҳид олимга тақлиди. Омийнинг ўз асридаги олимга тақлиди. Ўғилларнинг отага, кичикларнинг катталарга тақлиди. Аввалги уч қисми саҳиҳдур. Тўртинчи қисми эса ботилдур.</p>
<p id="i">Булардан биринчи қисми тақлиди соҳиби ваҳий деганимиз, Қуръон ва ҳадисга тақлиддир. Зотан, Пайғамбар алайҳиссаломнинг айтганлари, қилганлари Қуръонга мутлақо уйғундир. Бу ҳақиқатни Парвардигори олам ҳам тасдиқлаган:</p>
<p id="ia">وما ينطق عن الهوى ان هو الا وحى يوحى</p>
<p id="i">“(Яна у Қуръонни) хомхаёлдан олиб сўзлаётгани ҳам йўқ! У (Қуръон) фақат (Аллоҳ томонидан) нозил қилинаётган (туширилаётган) бир ваҳийдир”. (<span id="manba">Нажм сураси, 3-4-оятлар</span>).</p>
<p id="i">Бас, бу тақлид хоҳ эътиқодда, хоҳ ибодатда бўлсин, хоҳ муомалату одатда бўлсин ҳаммага зарур ва лобуддир. Қуръон ва ҳадис Исломнинг руҳи ва қолиби эканлигига шубҳа йўқ. Буларга қатъий мухолифат билан Исломда қолиш мумкин эмасдир. Биз мусулмонлар эътиқодий ва амалий ишларимизни Қуръон ва ҳадисга солиштириб кўрамиз. Агар ўша ишлар бу икки манбага мос ва муносиб бўлса, оламиз. Агар муносиб ва мувофиқ бўлмаса, хоҳ ўша ишга ақлимиз етса, хоҳ етмаса ҳам ўша иш қатъан мардуддир.</p>
<p id="i">Лекин Қуръон ва ҳадисга тақлид қилмоқ учун уларнинг маъноларини жазман англамоқ, мутлақо очиқ тушунмоқ лозимдир. Чунки, бир нарсанинг маъносини яхши англамагунча унга тақлид қилиб бўлмас.</p>
<p id="ia">جميع العلم فى القرآن لكن</p>
<p id="ia">تقاصر عنه أفهام الرجال</p>
<p id="i">(Илмнинг ҳаммаси Қуръонда мужассамдир, лекин ундан айрим кишиларнинг фаҳму фаросатлари қосирдир).</p>
<p id="i">Мазкур шеър мазмунича, барча илмлар Қуръонга муштамил бўлар, барча илмларни Қуръон ўз ичига қамраб олар, лекин уларни истихрож қилмоқ ҳаммага ҳам муяссар бўлмас.</p>
<p id="i">Имом Раббоний Мужаддиди алфи соний ҳазратларининг баёнларича, Қуръоннинг маъноси уч навъдир. Аввалги навъи буки, ҳар ким арабий лафз ва луғатларни, наҳв ва сарфини, шунингдек, хос ва умумий маъноларни, далолат ун-насс, ишорат ун-насс, иборат ун-насс, иқтизо ун-насс (оят ва ҳадисдаги далиллар далолатини ишоратини, тақозосини билмоқ), шунга ўхшаш каби навъларни тўла билган, англаган, таълим олган, кимса маъноларига тушиниб олур. Иккинчиси шуки, унинг маъноларини ижтиҳод даражасига етган ва истихрож шартларига тўла амал қилган кимсаларгина Қуръон маъноларини англаб чиқара олур. Учинчиси шуки, уни ижтиҳод қуввати билан билиб бўлмас. Фақатгина ваҳйи илоҳий билан билса бўлур. Бунга фақат Пайғамбар алайҳиссалом эришган холос.</p>
<p id="i">Демак, Қуръон маъноларини ҳар ким ҳам била олмайди, тушинолмайди. Балки, Пайғамбар алайҳиссалом, мужтаҳиди киромлар, олими раббонийларгина била олурлар.</p>
<p id="i">Ижтиҳодга усул китобларида кўп шартлар қўйилган. Мужтаҳид фараз қилинган киши Қуръонинг маъносини, лафзларини, хос ва умумий ифодаларни, ҳукмларнинг қисмларини, оятларнинг нузул сабабларини, носих ва мансухларини (ҳукми бекор бўлган ёки бекор қилувчи оятлар), умуман жузъий тарафларини тўла англаган бўлсин. Шунингдек, у Ҳадис навъларини, чунончи мутавотир, машҳур, марфуъ, мақтуъ, мавзуъ, мавқуф каби истилоҳларни, рижоли ҳадисларни (ҳадис ровийларини), туруқи ривоятлар (ривоят қилиш услублари ва йўллари)ни чуқур билиб, Қуръонга олим бўлгандек олим бўлсин. Яна ижмоъ йўлларини, хилларини, сабабларини тўла англаб, уларнинг ҳаммасига ошно бўлсин. Қиёс йўлларини, шартларини, мақбул қиёсни, мардуд қиёсни билсин. Қиладиган қиёси ижмоъга мухолиф ҳам бўлмасин. Бу шартлар ҳар кимда мавжуд бўлса, у кимса мужтаҳиддир. Ундай одамнинг қайси замонда бўлишининг фарқи йўқ. Тиласа, ҳозир ҳам мужтаҳид бўлиши мумкиндир. Зотан, ҳар бир замон, ҳар бир аср мужтаҳиддан холи эмасдир. Лекин бу замонда ижтиҳод қилсалар, ўша ижтиҳод бирла собит бўлган ҳукм аввалги ижмоъларга хилоф бўлмаслиги лозимдир.</p>
<p id="i">Демак, ҳамма ҳам Қуръон ва ҳадисдан бир ҳукмни, хоҳ у эътиқодий бўлсин, хоҳ амалий бўлсин, хоҳ ахлоқий бўлсин бирор ҳукмни чиқара билмас. Ҳар кимга бу муяссар бўлмас. Ҳар ким ўзига зарур бўлган ҳукмларда Қуръон ва ҳадисга мурожаат қила билмас.</p>
<p id="i">Бу ҳақиқат очиқ ва равшан маълумдир!</p>
<p id="i">Шуларнинг мулоҳазасидан бўлса керак, ўтган мужтаҳидларимиз эътиқод масъалаларида бўлсин, амалиёт масъалаларида бўлсин Қуръон ва ҳадисдан ҳукмларни истихрож қилиб қўйдилар. Балки, ҳар бир бобни ўз жойида тартиб бериб, “Ҳар қандай ёзув дафтарда зое бўлмас” ҳикматига мувофиқ китобат қайдига киритиб кетдилар. Мотуридиййа, Ашъариййа эътиқодлари, “Ҳидоя”, “Канз уд-дақоиқ”, Мухтасар ул-Виқоя”, “Баҳр ур-роиқ” каби китобларимиз ана шу Қуръон ва ҳадислардан олинган сўзлардир. Биз мусулмонлар эса бу сўзларни, бу масъалаларни Қуръон ва ҳадисга мувофиқ деб амал қиламиз.</p>
<p id="i">Агар бирорта сўзи Қуръон ва ҳадисга мухолиф бўлиб, балки, мусаннифнинг ёки мужтаҳиднинг ўзи чиқарган сўзи эканлиги бизга жазман маълум бўлса, у сўзга ҳеч ҳам тақлид қилмасмиз. Ул сўзни деворга урамиз. Имоми Аъзам Абу Ҳанифадан “Менинг сўзим оят ва ҳадисга мухолиф бўлса, уни деворга уринг” деган сўзлари, шунингдек, “Изо саҳҳа-л-ҳадис фа-ҳува мазҳабий” (“Қачон ҳадис саҳиҳ бўлса, бас, ўша менинг мазҳабимдир”) деган гаплари ривоят қилингандир.</p>
<p id="i">Лекин мужтаҳид истихрожи аҳкомда ўз раъйига амал қилган бўлса, бировга тақлид ва табъият қилмаслик сабабли ҳар қайсилари ўз раъйларига амал қилибдурлар, бу сабабдан баъзи ҳукмларда ўрталарида мухолифат пайдо бўлибдур. </p>
<p id="i">Қуръонда Пайғамбар алайҳиссалом бирор ҳукмни истихрож қилган бўлсалар, унда хато эҳтимоли йўқдир. Чунки, ул зот илоҳий восита билан ҳукмлар истихрож ва истинбот қилганлар. Бошқа мужтаҳидларда эса хато эҳтимоли бордир. Зотан, биз бунга иқрормиз:</p>
<p id="ia">والمجتهد قد يخطئ وقد يصيب</p>
<p id="i">“Мужтаҳид гоҳо хато қилади, гоҳо тўғри топади”.</p>
<p id="i">Мужтаҳидлар Қуръон ва ҳадисдан ҳукм чиқаришга қодир бўлганлари учун уларга шуларга тақлид қилмоқлари вожибдир. Қуръон ва ҳадисдан истихрож қилишга қодир бўлмаган зотларга мужтаҳидларга ва уларнинг китобларида (хоҳ эътиқодда бўлсин, хоҳ фиқҳийётда бўлсин, хоҳ ахлоқда бўлсин) забт ва сабт қилган масъалаларга тақлид қилмоқлик лозимдир. Чунки, бу китобларда ёзилмиш масъалаларнинг, ҳукмларнинг барчаси Китоб ва Суннатдан олинганлиги, чиқарилганлиги ростдир.</p>
<p id="i">Ижмоъ билан собит бўлган масъалаларда ҳам тақлид вожиб бўлади. Китобларда мужтаҳидларнинг ижмоъси ҳам мутлақо эътиборли деб ёзилгандир. Зотан, уларнинг ижмоъсини ботилга чиқариш:</p>
<p id="ia">لا يجتمع أمتى على الضلالة</p>
<p id="i">“Умматим залолат устида жамъ бўлмайдилар, яъни ижмоъ қилмайдилар” ҳадиси мазмунига кўра нодурустдир.</p>
<p id="i">Асҳоби киромлар замонида ижмоъ бўлган масъалаларга мутлақо тақлид қилмоқлик лозим ва лобуддир. Зеро, ул зоти шарифлар саодат замонасига яқин бўлганлари сабабли далил ва ҳужжатларнинг энг охирги маъно ва мазмунларидан хабардор бўлганлиги шубҳасиздир. Бизнинг бундай ўйлашимиз:</p>
<p id="ia">أصحابى كالنجوم بايهم اقتديتم اهتديتم</p>
<p id="i">“Саҳобаларим юлдузлар кабидир. Қайсиларига эргашсангизлар, яъни, тақлид қилсангизлар ҳам ҳидоят топурсизлар” ҳадисига мувофиқ бўлса керак.</p>
<p id="i">Ҳар масъала мужтаҳиднинг қиёси билан собит бўлган бўлса, унга ҳам тақлид қилмоқлик ва амал қилмоқлик лозимдир. Чунки, қиёс билан собит бўлган масъала ва ҳукм ҳақиқатан ҳам оят ва ҳадис билан собит бўлган ҳукм бўлади. Гўё оят ва ҳадис билан собит бўлган, лекин субути бандаларга зоҳир бўлмай турган вақтда мужтаҳиднинг қиёси пайдо бўлади-да, унинг тепасидан пардани кўтариб, ҳаммага изҳор қилади. Шу сабабли усул китобларида қиёсни мусаббат ҳукм эмас, балки музҳар ҳукм, деганлар. Яъни, Қуръон ва Ҳадисни изҳор қилувчи, (уларнинг мазмунини очиқ баён қилувчи) дебдурлар. </p>
<p id="i">Бу тақрирлардан соҳиби ваҳий ва мужтаҳид қавлига тақлиднинг лозимлиги аниқ бўлди. Энди, гап авомларнинг ўз даври, ўз юртидаги мужтаҳид бўлмаган олимларига эргашиш, тақлид қилиши қолди.</p>
<p id="i">Бу иш ҳам мутлақо жоиз. Башарти ўша олимнинг кирдори, атвори, гуфтори шаръиатга мухолиф бўлмаса. Агарда юриш-туришида, гап-сўзида бепарволик, юқоридаги учта манбага тақлид қилмаслик, уларга мухолифатлик сезилса, унга тақлид қилиш жоиз эмасдир. Ҳар киши эътиқодда Қуръон ва ҳадисга мухолифатлик этса, уни мубтадиъ, дейилур. Амалиётда Қуръон ва ҳадисга мухолифатлик этса, уни фосиқ дейилур. Бу икковига пайравлик, эргашишлик дуруст эмас, икковидан ҳам яхшилик чиқмас.</p>
<p id="ia">اذا كان الغراب دليل قوم سيهديهم الى ارض الجياف</p>
<p id="i">Яъни, бир жамоа ўзларига қарғани йўл бошловчи қилсалар, оз фурсатда ўша қарға уларни жийфазорга, ахлатхонага олиб борур.</p>
<p id="i">Бирор олим агар ўз сўзларини, маърузаларини мўътамад китобларга иснод бериб гапирса, амри маъруф ва наҳий мункар қилса, унинг сўзини Китоб ва Суннатдан ҳамда мужтаҳид қавлидан маъхуз, олинган деб эътибор қилиб, унга эргашиш, унга, унинг сўзига тақлид қилиш мумкин, албатта. Зотан, юқорида эслатилган китоблар каби, эътиқодий, фиқҳий ҳамда ахлоқий китобларнинг асли Китоб ва Суннатдан олинганлигига, юрт олими ҳам ўша китоблардан олганлигига шак-шубҳа ҳам қилмаса бўлади. Буларни мужтаҳидлар, мусаннифлар ўз раъйларича, осмондан, ҳаводан олиб ёзмаганлар.</p>
<p id="i">Энди, тақлиднинг тўртинчи навъи, ўғилларнинг оталарга, кичикларнинг катталарга тақлиди ҳақида. </p>
<p id="i">Мақоламиз бошида уларга тақлид қилмоқ дуруст эмас, дедик. Зотан, ўғилларнинг илмсиз оталарига кўр-кўрона эргашиши, катталарнинг кичикларга тақлид қилишида ҳеч қандай маъно йўқдир. Бу Қуръон оятларида ҳам таъкидлангандир. Мушрик ва кофирларнинг ўз раъйларида қотиб қолишларига сабаб ҳам айнан ота-боболарига қатъий тақлид қилишлари бўлди. </p>
<p id="i">Болалар оталарга, катталар кичикларга шаръий ишларда, амалларда тақлид қилмас. Агар уларнинг ишлари, қиладиган амаллари шариатга мувофиқ бўлса, мужтаҳид олимларнинг сўзлари ва ҳукмлари ила бўлаётган бўлса, унда уларга амал қилинади. Бу тақлид дейилмас. Балки бу муқаддас анъана, буюк қадрият бўлар. Бу Китоб ва Ҳадисга ҳамда мужтаҳидлар ижмоъсига тақлид бўлади.</p>
<p id="i">Демак, тақлиднинг барча турида Китобуллоҳга ҳамда ҳадиси Расулуллоҳга тақлид бор. Бунда фақат ҳассослик ва фаросат керак бўлади. Билакс, фаросатсизлик гуноҳга етаклайди, ёким, тақлидни ёмонлаш, унинг фойдали томонларидан маҳрум бўлиш каби оқибатларга олиб келади.</p>
<p id="i">Аллоҳ таоло ҳаммамизни Ўзининг китобига, Ҳабибининг Суннатига ва мужтаҳид уламоларнинг чиқарган ҳукмларига тақлид қилишдан айирмасин!    </p>
<p id="i">Марғилонли Фазлулваҳҳоб қори (Бу зот Фарғона водийсида Шоҳимардон қишлоғида уламолар оиласида туғилган. 1897-йилда туғилиб, 1924-йилда 61 ёшида Марғилонда вафот этган. Қўқон мадрасаларини тамомлаган. Мударрисликда донг таратган. Ёшлигиданоқ хушовоз қори сифатида танилган. Ҳусни хатда ҳамда шеъриятда ҳам ўз ўрнига эга бўлган. Унинг юқоридаги мақоласи “ал-Ислоҳ” журналининг 1917-йил, 5-сони, 3-жилди, 749-752-бетларида ва 6-сони, 790-793-бетларида эълон қилинган. Мақоланинг давоми бор дейилган, лекин эълон этилмаган).</p>
</body>
</html>