<p id="title">ҲИЗБУТТАҲРИР ВА ТАБЛИҒЧИЛАР: АМРИ МАЪРУФ ВА НАҲЙИ МУНКАР</p>
<p id="i">(биринчи мақола)</p>
<p id="i">Мусулмон уммати амри маъруф, яъни яхшиликка буюриш ва наҳйи мункар, яъни ёмонликдан қайтариш ишига масъулдирлар! Ислом динида атрофдаги одамларни яхшиликка буюриб, ёмонликдан қайтариб яшаш ўта муҳим амаллардан бири ҳисобланади. Шариатга кўра у фарз амалдир!</p>
<p id="i">Табъа тобеъинларнинг улуғларидан бўлмиш Юсуф ибн Асбот раҳимаҳуллоҳ амри маъруф ва наҳйи мункарнинг бошқа савобли амаллар орасидаги ўрнини жуда ажойиб тасвирлаган:</p>
<p id="ia">
ما الصوم و الصلاة و الجهاد عند الأمر بالمعروف و النهى عن المنكر الا كتفلةٍ فى بحر و ما الصوم و الصلاة و الجهاد و الأمر بالمعروف و النهى عن المنكر عند ترك المعاصى الا كتفلةٍ فى بحر
</p>
<p id="i">“Рўза, намоз ва жиҳод амри маъруф билан наҳйи мункарнинг олдида денгиздан бир томчидир! Рўза, намоз, жиҳод, амри маъруф ва наҳйи мункар эса гуноҳларни тарк қилиш олдида денгиздан бир томчидир!” (<span id="manba">Абу Бакр ад-Динаварий. ал-Мужоласа ва жавоҳир ул-илм // Мактабат аш-шомила. Исдори солис, 2006. – Б. 6/2345</span>)</p>
<p id="i">Шак-шубҳасиз, буюк савобга эга бўлинадиган амри маъруф ва наҳйи мункарни нотўғри тушунадиган, суиистеъмол қиладиган тоифалар ҳам мавжуд. Улар бу борада ҳам аҳли суннат ва жамоатдан ташқари чиққан жами фирқалар каби “ифрот ва тафрит” – ҳаддан ошиш ва ҳаддига етказмаслик йўлини тутганлар:</p>
<p id="i">Улардан бири ҳизбут-таҳрир бўлиб, ўз таълимотларининг асосини ташкил қиладиган асарларининг барчасида: “Ҳозирги кунда амри маъруф ва наҳйи мункар шарт ва лозим эмас. Унга аҳамият бермасдан, уни қўйиб, жамоат→ҳизб→халифа тузишга эътибор қаратиш шарт ва лозим!”, деганга ўхшаш фикрлари кўплаб учрайди. Албатта бу таълимот асос эътибори билан ботил ва нотўғри бўлиб, ҳизбут-таҳрир аъзоларининг дунёқараши ўта тор бўлиб қолишига сабабдир, уларнинг жоҳил ва билимсиз эканлигининг бир далилидир, оқимга аъзо бўлган ва бўлаётганларнинг билимсиз – дунёвий ва диний билимлардан тўла хабарсиз ёшлардан иборат эканлиги сабабидан келиб чиқиб айтилгандир. Шунингдек, гўё улар шаръий ишларга аралашмайдиган тоифа, ўзларини фақат сиёсий партия сифатида кўрсатиш учун тўқиб чиқарилган ҳийлаларидир. Агар амри маъруф ва наҳйи мункарни фарзлиги ва шартлигини инкор қилиш маъносида айтилган бўлса, бу гап шаръан куфрдир.
Амри маъруф ва наҳйи мункар борасида ҳаддан ошган тоифалардан яна бири ХХ асрнинг 20-йилларида Ҳиндистондан чиққан, кўпроқ Покистонда тарқалган даъватчи таблиғчилар жамоасидир. Улар амри маъруф ва наҳйи мункар ишини ўзларининг “даъват” ва “таблиғ” (<span id="manba">“чақириш ва етказиш”</span>) каби атамалари билан атайдилар. Бунда “даъват” ва “таблиғ” иши ҳар бир мусулмонга фарзи айн ва у ҳар бир одамга шахсан етказилиши фарз, деган таълимот устувор ҳисобланади. Шунинг учун улар ҳар бир шахс бу ишга ҳафтанинг 2 кунини, ойнинг 3 кунини ва йилнинг 40 кунини алоҳида ажратиши фарз, умуман инсон умри давомида 4 ойини “даъват” ва “таблиғ”га ажратиши фарз, дейдилар. Ушбу алоҳида ажратилган “даъват” ва “таблиғ” амалларига “хуруж” (<span id="manba">“сафарга чиқиш”</span>) деган ном қўйиб олганлар.
Юқорида зикр қилинган икки тоифа – ҳизбуттаҳрир ва таблиғчиларнинг амри маъруф ва наҳйи мункар борасидаги қарашлари нотўғри эканлигини, аслида тўғри йўлда барқарор бўлиб келаётган уммати муҳаммадиянинг аҳли суннат ва жамоат уламолари амри маъруф ва наҳйи мункарни қандай тушунганлари ҳамда қандай тушунтириб келганларини шариатимизнинг асосий диний манбалари асосида кўриб чиқиш зарурати бор.
Мир Саййид Шариф Журжоний (р.ҳ.)нинг аҳли суннат ва жамоат ақидалари борасида битилган ўта муҳим асарларидан бири “Шарҳ ал-Мавоқиф”да амри маъруф ва наҳйи мункарни фарзи кифоя деб аталган:
</p>
<p id="ia">فى الامر بالمعروف و النهى عن المنكر اوجبه قوم و منعه آخرون و الحق انه تابع للمأمور به و المنهى عنه فيكون الامر بالواجب واجبا او بالمندوب مندوبا و النهى عن الحرام واجبا و عن المكروه مندوبا ثم انه فرض كفاية لا فرض عين فاذا قام به قوم سقط عن الآخرين لان غرضه يحصل بذلك و اذا ظن كل طائفة انه لم يقم به الآخر أثم الكل بتركه و هو عندنا من الفروع و عند المعتزلة من الاصول</p>
<p id="i">“Амри маъруф ва наҳйи мункарни айрим гуруҳлар вожиб (<span id="manba">фарз</span>) деб билдилар, бошқалари эса уни йўққа чиқардилар. Ҳақиқат шуки, у буюрилаётган ёки қайтарилаётган нарсага боғлиқдир. Вожиб (<span id="manba">фарз</span>) ишга буюриш вожиб, мандуб (<span id="manba">мустаҳаб</span>) ишга буюриш мандуб, ҳаромдан қайтариш вожиб, макруҳдан қайтариш мандубдир. Сўнгра, албатта у фарзи кифоядир, фарзи айн эмасдир. Бир гуруҳ одамлар уни қилиб турсалар, бошқалардан (<span id="manba">масъулият</span>) соқит бўлади. Чунки, мақсад шу билан ҳосил бўлади. Агар барча инсонлар бирортаси бу ишни қилмаяпти, деган аниқ қарорга келадиган бўлсалар, барча инсонлар амри маъруф ва наҳйи мункарни тарк қилганлари учун гуноҳкор бўладилар. Бу иш бизнинг фикримизча, фуруъ (<span id="manba">фиқҳ</span>) масалаларидандир, мўътазилийлар уни усул (<span id="manba">ақида</span>)  масалаларидан деб биладилар” (<span id="manba">Саййид Шариф ал-Журжоний. Шарҳ ал-Мавоқиф. 3-жилд. – Истанбул: Омира, 1893. – Б. 280</span>)</p>
<p id="i">Демак, шариатда фарз деб аталган амални кимларнингдир бемаъни мақсадлари йўлида йўққа чиқариб бўлмайди, албатта. Шунингдек, унинг фарзи кифоя деб таърифланишидан таблиғчилар каби барча мусулмонларга амри маъруф ва наҳйи мункар фарзи айн дейиш ҳам тўғри эмас. Чунки, бундай дейиш билан бир қанча шаръан хато ҳисобланган ишларга йўл қўйилади:</p>
<p id="i">Амри маъруф ва наҳйи мункар ҳаммага фарз дейиш билан нимага буюриш керагу нима нарсадан қайтариш лозимлигини ҳали тўла билиб ўрганмасдан туриб бу ишни амалга оширишга уруниш юз беради. Шунинг учун ҳам таблиғчиларнинг раҳбари диний мактаблар ўзи истаган тарғиботчиларни етиштириб чиқармаётгани сабабидан диний саводга эга бўлмаган, бироқ, гапга уста одамларни, ташаббускор кишиларни тўплаб, аввалбошданоқ улардан таблиғчи жамоасини тузган эди. Уларнинг мақсади одамларга шариатни ўргатиш бўлмасдан, балки фикру зикри ўзларининг жамоаларига одамларни тўплаш бўлгани боис “таблиғ”га киритилаётган шахс билан кўпи билан 1-2 марта даъват ишларини олиб боргач, қолган маълумотларни даъват асносида ўзи мустақил ўрганиб боришга йўналтиришади. Қаранг, шундоқ ҳам билимсизлардан, диний саводга эга бўлмаганлардан тузилган жамоада, ҳафталаб-ойлаб уйидан ташқарида мусофирликда дарбадар юрганида мустақил равишда диний савод чиқариб бўларканми?!</p>
<p id="i">Ҳизбуттаҳрирчилар амри маъруф ва наҳйи мункарни ҳозирда лозим эмас, дейишларининг ҳам сабаби шунда: агар уларнинг аъзоларига амри маъруф ва наҳйи мункар қилдириш учун уларнинг диний саводини ошириш керак бўларди, бу эса биринчи дафъадаёқ ҳазбуттаҳрир йўлининг хато эканини билиб қолишга замин бўлиб хизмат қилиши мумкин эди. Ҳизбуттаҳрирнинг асосий мақсадига бу тўғри келмагани боис, улар ҳамиша диний саводни чиқармасдан аъзоликка қабул қилдириш усулидан фойдаланадилар.</p>
<p id="i">Шунингдек, амри маъруф ва наҳйи мункар қилиш асносида фиқҳий масалалар, исломий ақидавий мавзулар тилга олиниши шубҳасиз эди. Аҳли илм, дунёқараши кенг одамларга йўлиқиб қолиш ҳам мумкин. Бу ҳолда эса шундоқ ҳам билимсиз оқим аъзолари қаттиқ қаршиликка учраши, тутган йўлларининг ботиллиги ойдин бўлиб қолиши мумкин эди. Ана шу сабабларга кўра бира тўла амри маъруф ва наҳйи мункарни ҳозирда шарт эмас, деган даъвони қилаверадилар.</p>
<p id="i">Ҳизбуттаҳрир раҳбарлари ҳам, таблиғчилар ҳам ўзларининг тарғиботчиларига даъват жараёнида ихтилофли масалаларни умуман айтмасликни, илмли кишиларга дуч келиб қолса, улар билан тортишмасликни қатъий уқтирадилар. Чунки, уларга диний илмлар ўргатилмаганлиги боис вазиятдан ютиб чиқиши жуда мушкил бўлиб, бу ҳолат уларга эргашувчиларнинг ҳам ҳаракат сафидан чиқиб кетиш хавфини келтириб чиқаради.
Саййид Шариф ал-Журжоний (р.ҳ.)нинг биз иқтибос келтирган гапларидан шу нарса маълум бўлдики, амалиётга боғлиқ бўлган амри маъруф ва наҳйи мункар ишини эътиқодга – ақидавий масалага боғлаш мўътазилийларнинг қараши экан. Ҳозирги ҳизбуттаҳрир жамоаси ҳам уларнинг изидан борган тоифа бўлиб, улар мазкур ишни ақидага боғлайдилар ва Қуръони каримдаги “Оли Имрон сураси”нинг 104-оятини нотўғри талқин қилган ҳолда: “Амри маъруф ва наҳйи мункар қиладиган жамоат ташкил этиш талаб қилинади. Бу жамоат эса ўз ишини бажара олиши учун амир, аниқроғи, халифа бўлмоғи лозим. Мазкур оятда амри маъруф ва наҳйи мункарга эмас, айнан сиёсий жамоат – ҳизб бўлмоғига буюрилмоқда. Демак, кимки халифа бўлишини инкор қилса, амри маъруф ва наҳйи мункарни инкор қилгани каби кофир бўлади”, деб билимсиз ёшларни алдашга урунадилар. Аслида, аҳли суннат ва жамоатнинг буюк олимларидан бири Имом ал-Омидий (р.ҳ.) айтишига қараганда, бундай нотўғри фикрни рофизий – шиаларнинг ҳаддан ошган тоифалари айтиб келадилар:
</p>
<p id="ia">قال الآمدى ذهب بعض الروافض الى انه لا يجب بل لا يجوز الامر بالمعروف و النهى عن المنكر الا بنصب الامام و استنابته كما فى اقامة الحدود</p>
<p id="i">“Имом ал-Омидий раҳимаҳуллоҳ айтишича, рофизийларнинг баъзиси амри маъруф ва наҳйи мункар вожиб эмас, балки подшоҳ ва унинг ўринбосарларини тиклаш билан вожиб бўлади, чунки, жазоларни улар барпо қиладилар, деган қарашни илгари сурганлар” (<span id="manba">Иқтибос бундан: Саййид Шариф ал-Журжоний. Шарҳ ал-Мавоқиф. 3-жилд. – Истанбул: Омира, 1893. – Б. 280</span>)</p>
<p id="i">Аҳли суннат ва жамоат уламоларидан Жалолиддин ад-Даввоний (р.ҳ.) бундай деган:</p>
<p id="ia">و لا يشترط فى الامر بالمعروف و النهى عن المنكر كونه مأذونا من جهة الامام و الوالى لان آحاد الصحابة و التابعين كانوا يأمرون بالمعروف و ينهون عن المنكر من غير اذن و كان ذلك شايعا منهم و لم ينقل التنكير على ذلك من احد فكان ذلك اجماعا

</p>
<p id="i">Амри маъруф ва наҳйи мункар борасида подшоҳ ва волийдан рухсат бўлиши шарт қилинмайди. Чунки, саҳобалар ва тобеъинларнинг бирортаси амри маъруф ва наҳйи мункар қилишда рухсат олмаганлар. Улар орасида бу тарқалган эди. Буни ҳеч ким инкор қилган эмас. Бу эса ижмоъ бўлиб қолди” (<span id="manba">Жалолиддин ад-Даввоний. Шарҳи ал-Ақоид ал-азудийя. – Лакнау: Мунший наволкишвар, 1910. – Б. 117</span>)</p>
<p id="i">Демак, ҳизбуттаҳрир аъзолари ўзларининг қарашларини мўътазилий ва рофизийлардан олган эканлар, уларнинг фикрларига аҳли суннат ва жамоат уламоларидан ҳеч ким қўшилган эмас! Ҳизбуттаҳрир гуруҳи ўзларининг ҳизбларини ташкил қилишга асос қилиб юқорида тилга олинган “Оли Имрон сураси”нинг 104-оятини келтирадилар:</p>
<p id="ia">و لتكن منهم امة يدعون الى الخير و يأمرون بالمعروف و ينهون عن المنكر</p>
<p id="i"><strong>Улар орасида яхшиликка даъват қиладиган, амри маъруф ва наҳйи мункар этадиган уммат бўлсин!</strong>” (<span id="manba">Оли Имрон, 104</span>)</p>
<p id="i">Аслида мазкур ояти каримада амри маъруф ва наҳйи мункар иши мусулмонларнинг барчасига эмас, маълум бир жамоа – мазкур ишни биладиган уламо ва билимдонлар тоифасига фарзи кифоя эканлиги англатилмоқда. Билимдонлар амри маъруф ва наҳйи мункар қилар эканлар, ўз-ўзидан оятда тавсиф қилинаётган “уммат”ни ташкил қилган бўладилар. “Руҳ ул-баён” тафсирида бундай дейилган:</p>
<p id="ia">و عزائمها التى لا يتولاها الا العلماء باحكامه تعالى و مراتب الاحتساب و كيفية اقامتها</p>
<p id="i">“Амри маъруф ва наҳйи мункарнинг энг улуғ устуни Аллоҳнинг ҳукмларини билганлари, назорат қилиш қоидалари ҳамда амри маъруф ва наҳйи мункарни барпо этиш шартларининг қандайлигини билганлари боис уни уламолар амалга оширмоқларидир” (<span id="manba">Исмоил Ҳаққий. Руҳ ул-баён. 2-жилд. – Истанбул: Усмония, 1911. – Б. 73</span>)</p>
<p id="i">Демак, ҳизбуттаҳрир аъзоларининг “аввал “уммат”ни ташкил қилмоқ лозим, сўнг келажакда амри маъруф ва наҳйи мункар қилинаверади”, деган фикрлари нотўғридир. Зотан, 14 асрдан бери аҳли суннат ва жамоатдан бўлган ҳеч бир олим амри маъруф ва наҳйи мункар қилиш учун ҳизб ёки халифалик ташкил қилиш керак, деган эмас! Зотан, амри маъруф ва наҳйи мункар қилган ҳар бир одам халифадир, алоҳида халифалик тузиш шарт эмас. Бу борада ҳадиси шариф ҳам бор:</p>
<p id="ia">من أمر بالمعروف و نهى عن المنكر فهو خليفة الله فى الأرض و خليفة كتابه و خليفة رسوله</p>
<p id="i">“Кимки амри маъруф ва наҳйи мункар қилса, у Аллоҳнинг ердаги халифаси, Унинг китобининг халифаси ва Унинг расулининг халифасидир!” (<span id="manba">Дайламий, 3/5834; Ибн Адий, 6/1616</span>).</p>
<p id="i">Чунки, амри маъруф ва наҳйи мункар қилишнинг ўзига хос қоидалари бор. Унга диққат қилинг:</p>
<p id="ia">و لوجوبه شرطان احدهما ان يظن انه لا يصير موجبا لثوران فتنة و الا لم يجب و كذا لا يجب اذا ظنّ انه لا يفضى الى المقصود بل يستحب حينئذ اظهار الشعار الاسلام فوجوبه انما هو اذا جوز حصول المقصود بلا اثارة فتنة</p>
<p id="i">
“Амри маъруф ва наҳйи мункар қилишнинг икки шарти бор. Улардан бири, амри маъруф ва наҳйи мункар қиладиган бўлса фитна кўтарилади, деган гумон бўлмаслиги керак. Акс ҳолда амри маъруф ва наҳйи мункар вожиб бўлмайди. Шунингдек, (иккинчи шарти) мақсадга эришолмай қолинади, деган гумон бўладиган бўлса ҳам амри маъруф ва наҳйи мункар вожиб бўлмайди. Балки, бу вақтда исломнинг шиорини кўрсатиш мустаҳаб бўлади. Демак, фитна бош кўтармайдиган бўлса, мақсад ҳосил бўладиган бўлса, амри маъруф ва наҳйи мункар жоиз бўлади” (<span id="manba">Саййид Шариф ал-Журжоний. Шарҳ ал-Мавоқиф. 3-жилд. – Истанбул: Омира, 1893. – Б. 280</span>)</p>
<p id="i">Аҳли суннат ва жамоатнинг машҳур ақидавий матни “ал-Ақоид ал-азудийя”да ушбу масала бу тариқа келтирилган:</p>
<p id="ia">و الامر بالمعروف يتبع لما يؤمر به فان كان واجبا فواجب و ان كان مندوبا فمندوب و شرطه ان لا يؤدى الى الفتنة و ان يظن قبوله</p>
<p id="i">“Амри маъруф буюрилаётган нарсага қараб бўлади. Агар иш вожиб бўлса, амри маъруф ҳам вожиб, агар мустаҳаб бўлса, мустаҳаб бўлади. Унинг шарти амри маъруф фитнага олиб бормаслиги керак ва қабул этилиши гумон қилиниши лозим”.</p>
<p id="i">Жалолиддин ад-Даввоний (р.ҳ.) мазкур ўринда: “Агар амри маъруф қилинаётган одам уни қабул қилмаслиги гумон қилинса, амри маъруф вожиб бўлмайди. Мутлақо гумон қилинса ҳам, бу борада шубҳага (эҳтимолга) борилса ҳам фарқи йўқ, амри маъруф вожиб бўлмайди”, деган (<span id="manba">Жалолиддин ад-Даввоний. Шарҳи ал-Ақоид ал-азудийя. – Лакнау: Мунший наволкишвар, 1910. – Б. 117</span>)</p>
<p id="i">Юқоридаги иборалардан маълум бўлмоқдаки, ҳизбуттаҳрир аъзоларининг амри маъруф ва найҳи мункар ишларини баҳона қилиб бир жамоат – ҳизб тузишлари фитнага олиб бориши аниқ бўлгани учун бундай иш қилмаслик лозим бўлади. Шунинг учун ҳам “Оли Имрон сураси”нинг 104-оятидан кейинги оятда Аллоҳ таоло фирқага бўлинмаслик, ихтилоф чиқармасликка буюрган:</p>
<p id="ia">و لا تكونوا كالذين تفرقوا و اختلفوا من بعد ما جاءهم البيّنات و اولئك لهم عذاب عظيم</p>
<p id="i"><strong>“Ҳужжатлар келгандан кейин ҳам бўлиниб, ўзаро ихтилофга берилган кимсаларга ўхшамангиз! Ана ўшаларга улкан азоб бордир”</strong> (<span id="manba">Оли Имрон, 105</span>) Ҳизбуттаҳрир ана шу амри маъруф ва найҳи мункарни баҳона қилиб, бўлиниб фирқага айландилар, кети узилмас ихтилофларга сабаб бўлдилар. Улар Аллоҳнинг бу буйруғига амал қилмаганлари, Аллоҳнинг оятларини аҳли суннат ва жамоат уламолари сингари тушунмаганлари учун шу кўйга тушдилар.</p>
<p id="i">Таблиғчилар сингари амри маъруф ва найҳи мункарни ҳар бир одамга қилиш лозим дейиладиган бўлса, одамларнинг ҳар бири қабул қилмаслиги эҳтимоли катта. Зотан, бу дунёда ҳар ким ўзини ақлли деб ўйлайди, насиҳатга қулоқ тутгиси келмайди. Насиҳатдан аччиқланадиганлар ва ҳатто нафратланадиганлар бор. “Насиҳат бу ерда эмас, масжидда бўлади!”, деб хитоб қиладиганлар бор. Бинобарин, амри маъруф ва наҳйи мункар ҳар бир одамга эмас, одамига қараб қилинади. Масалан, намоз ўқишда дангасалик қилиб келаётган ёки ароқ ичишни одат қилган одам модомики ўша ишини ҳеч қандай гуноҳ эмас деб билмагунча динсиз деб ҳисобланмайди, яъни у гуноҳкор мўъмин-мусулмондир. Энди агар унга ушбу қилиб юрган қилмиши гуноҳ эканлигини айтиб амри маъруф ва найҳи мункар қилинадиган бўлса, унинг орияти ва аччиғи келганидан дин-шариатни сўкиб юбориши эҳтимоли бор. Бу билан эса шундоқ ҳам гуноҳкор бечорани тамоман куфр ботқоғига ботишига сабаб бўлиб қолинади. Бу хилдаги амри маъруф ва наҳйи мункарда хайр йўқ бўлса керак. Шунинг учун ҳам шариатда амри маъруф ва наҳйи мункар оммавий ва умумий тарзда олиб борилади. Пайғамбаримиз соллаллоҳу алайҳи ва саллам ўз давридаги одамларнинг ҳар бири билан учрашиб исломни етказган эмас, балки давраларда умумий тарзда даъват қилганлар, насиҳат истаган, яхшиликни соғиниб келганлар билан суҳбат қурганлар, холос. Пайғамбаримиз соллаллоҳу алайҳи ва салламнинг даъватлари оммавий бўлган, ул зоти шариф умумий тарзда исломни етказганлар. Хос даъват қиламан, деб урунган вақтлари бу урунишлар кўп ҳам самара бермаган. Жумладан, Тоифга қилган махсус сафарларида тоифликлар ул зоти шарифни тош отиб қувлаганлар. “Абаса” сурасининг нозил бўлиш сабабини бир эсланг, Макканинг бой-бадавлат одамларига насиҳат қиламан, деб ўтирганларида, бир кўр саҳоба насиҳат истаб келиб қолади. Расулуллоҳ соллаллоҳу алайҳи ва саллам унга бепарво бўладилар. Ана ўша бой-бадавлат одамлар шунча насиҳатларига қулоқ солмасдан кофирлигича қолиб кетган, Расулуллоҳ соллаллоҳу алайҳи ва саллам эса шу ердаги эътиборсизлиги сабабидан оламлар Роббисидан дакки эшитган. Шунинг учун ҳам Қуръони каримда бундай ояти карима мавжуд:</p>
<p id="ia">إنّك لا تهدى من أحببت و لكنّ الله يهدى من يشاء و هو أعلم بالمهتدين</p>
<p id="i"><strong>“(Эй, Муҳаммад!) Сиз ўзингиз суйган кишиларни ҳидоят қила олмайсиз, лекин Аллоҳ ўзи хоҳлаган кишиларни ҳидоят қилур. У ҳидоят топувчиларни яхши билувчидир”</strong> (<span id="manba">Қасас, 56</span>). Саҳобаи киромлар ва тобеъин-у табъа тобеъинлар ҳам масжид ва мадрасаларда ҳамда насиҳат истаган мажлисларда даъват қилганлар, ҳозирги таблиғчиларга ўхшаб уйма-уй юриб ёки одамларни уйларидан чақириб бир жойга тўплаб даъват қилмаганлар. Шунинг учун аҳли суннат ва жамоат уламолари наздида даъват умумий тарзда олиб борилади, ҳар бир одамга шахсан (<span id="manba">ифродий</span>) олиб бориш шарт қилинмайди.</p>
<p id="i">Жамиятда аҳли илмлар, уламолар, билимдон шахслар, қилинаётган насиҳат ва маслаҳатнинг моҳиятини ўзи яхши биладиган кимсалар амри маъруф ва наҳйи мункар қилиб турмоқлари лозим. Акс ҳолда, жамият таназзулга юз тутади, барбод бўлади. Шунинг учун ҳам унинг савоби ва масъулияти бениҳоя каттадир. Сўфи Аллоҳёр (р.ҳ.) бобомиз амри маъруф ва наҳйи мункарни бу хилда тасвирлайди:</p>
<p id="i">Беҳтарини амал, ки мавсуф аст,</p>
<p id="i">Наҳйи мункар-у амри маъруф аст.</p>
<p id="i">Ҳар, ки бошад дар ин зироатгоҳ,</p>
<p id="i">Қойил-и “Ла илоҳа иллаллоҳ!”.</p>
<p id="i">Ба-ҳама вожиб аст бо тафсил,</p>
<p id="i">Яъни, наҳйи қабиҳ-у амри жамил.</p>
<p id="i">Жойи бисёр карда бошад арз,</p>
<p id="i">Лафзи вожиб вале ба-маънийи фарз...</p>
<p id="i">“Васф қилинган амаллардан энг яхшиси ёмонликдан қайтариб, яхшиликка буюришдир. Кимки ушбу охират экингоҳи бўлмиш дунёда “Ла илоҳа иллаллоҳ!” дейдиган бўлса, ҳаммага тафсилотлари билан қабиҳликдан қайтариб, гўзал ишларга буюриш вожиб бўлади. Кўп жойларда вожиб деб аталган, бироқ, у фарз маъносидадир...” (<span id="manba">Сўфи Аллоҳёр. Маслак ул-муттақин. – Тошкент: Порцев, 1914. – Б. 171</span>).</p>
<p id="i">Демак, амри маъруф ва наҳйи мункар қилиш қўлидан келадиган аҳли илмлар, уламолар, қилинаётган насиҳат ва маслаҳатнинг моҳиятини ўзи яхши биладиган кимсалар имкон доирасида амри маъруф ва наҳйи мункар қилаверишлари лозим. Амри маъруф ва наҳйи мункарни “ҳозирда лозим эмас”, деб ҳизбуттаҳрирчиларга ўхшаб йўққа чиқармаслик; “ҳар бир одамга шахсан қилиниши лозим”, деб таблиғчиларга ўхшаб ҳовлиқмаслик даркор. Ота-боболаримиз, момо-бувиларимиз сингари, минг-минг йиллардан бери келаётган анъана ва қадриятларимиз каби ҳаммага хайрихоҳ, насиҳат қилувчи, яхшилик истовчи бўлиб қолаверайлик. Ҳар бир гапнинг ва ишнинг ўз ўрнини билсак, ана ўша ўрнидан унумли фойдаланишни билсак, бўлди.</p>
</body>
</html>