<p id="title">KITOBLARGA XIYONAT – DINGA XIYONATDIR!</p>
<p id="i"> Alloh taolo o`zining Kalomi majidida yahudiylarning sha`nida ko`plab oyatlar nozil qilgan. Ularning sifatlari haqida, qilmishlari to`g`risida ogohlantirishlar bayon etgan. Jumladan, Alloma Ibn Kasir(<span id="manba">Tafsir sohasida taniqli bu olim Imod ad-din Abul Fado Ismoil bin Amr bin Kasir al-Basriy ad-Dimishqiy bo`lib, o`z davrining yetuk olimlaridan ta`lim olgan. Ayniqsa, Ibn Tamiyya (vaf.728/1327)ga muhabbat qo`yib, unga samimiyat bilan xizmat qilgan, ta`limini olgan va shu sababli ko`p qiyinchiliklarga duchor bo`lgan. U 700/1300 yilda tug`ilib, 774/1372 yilda vafot qilgan va ustozi Ibn Taymiyya yoniga dafn etilgan. Uning “Tafsir al-Qur`on al-azim” kitobi juda mashhur. Shuningdek, u tarixga oid “al-Bidoya van-nihoya” nomli kitob ham yozgan. Mazkur Ibn Kasirni qiroat ilmining mashhur imomi Ibn Kasir (r.a.) bilan almashtirish kerak emas.</span>)ning tafsirida bir oyat ostida bunday deyiladi (<span id="manba">Baqara surasi, 75-oyat</span>):</p>
<p id="ia">يقول تعالى: {أفتطمعون} أيها المؤمنون {أن يؤمنوا لكم} أي ينقاد لكم بالطاعة هؤلاء الفرقة الضالة من اليهود الذين شاهد آباؤهم من الاَيات البينات ما شاهدوه, ثم قست قلوبهم من بعد ذلك: {وقد كان فريق منهم يسمعون كلام الله ثم يحرفونه} أي يتأولونه على غير تأويله {من بعد ما عقلوه} أي فهموه على الجلية ومع هذا يخالفونه على بصيرة {وهم يعلمون} أنهم مخطئون فيما ذهبوا إليه من تحريفه وتأويله, وهذا المقام شبيه بقوله تعالى: {فبما نقضهم ميثاقهم لعناهم وجعلنا قلوبهم قاسية يحرفون الكلم عن مواضعه{</p>
<p id="i">Alloh taolo aytadi: “Ayo tama` qilurmisizlar?!” ey mo`minlar, “sizlarga iymon keltirishlariga”, ya`ni, sizlarga itoat qilib bo`ysinishlariga. Bu zalolatdagi firqa yahudiylardan iborat bo`lib, ular otalarining ochiqdan-ochiq oyatlarga guvoh bo`lganlarini mushohada qilgan (shunga guvoh bo`lgan) edilar, so`ng qalblari qorayib ketdi: “Batahqiq, ulardan bo`lgan bir firqa Allohning kalomini eshitadilar, aqllari unga yetganidan so`ng esa” ya`ni, ulug`ligiga fahmlari yetadi va shu bilan birga: “uni o`zgartiradilar” ya`ni, uni noto`g`ri izoh bilan izohlay boshlaydilar, ta`vil qiladilar. Bular ko`rib turib ham xilof qiladilar. “Holbuki, ular biladilar”. Albatta ular tahrif qilib, ta`vil qilib ketgan yo`llarida xato qilguvchilardir! Bu joy Alloh taoloning (mana bu) qavliga o`xshaydi: “O`z ahdlarini buzganlari sababli ularni la`natladik va qalblarini beshafqat (mehrsiz) qilib qo`ydik. So`zlarning o`rinlarini o`zgartiradilar... (<span id="manba">Moida surasi, 13-oyat</span>)"(<span id="manba">Abulfado Ismail ibn Kasir al-Qurashiy ad-Dimishqiy. I-jild. –Qohira: Dor al-g`add al-jadid, 2007. –B. 107.</span>)</p>
<p id="i">“Tafsiri Nasafiy” sohibi(<span id="manba">U Abdulloh bin Ahmad bin Mahmud Abulbarakot Hofizuddin an-Nasafiydir. U o`z davrining yetuk va ko`zga ko`ringan faqihlaridan bo`lgan. Shams ul-aimma al-Kardariy (vaf.643/1245), Hamiduddin az-Zariyr (vaf.667/1268), Badriddin Xoharzoda (vaf.651/1253)larda o`qigan. “al-Vofiy” va uning sharhi “al-Kofiy”ni u yozgan. Bundan tashqari «Kanz ud-daqoyiq” nomli mashhur fiqhiy matn kitobi ham bor. Shuningdek, “al-Musaffo sharh al-manzuma an-nasafiyya”, “al-Mustasfo sharh al-fiqh an-nofi`”, “Manor fil-usul”, uning sharhi “Kashf al-asror”, “al-E`timod sharh al-Umda” asarlarini ta`lif qilgan. Ul zot 710/1310 yil Bag`dodda vafot qilgan. Tafsir bo`yicha mashhur “Tafsiri Madorik”ni ana shu zot yozgan.</span>) mazkur oyatni tafsir qilar ekan, “Tavrot”ni eshitib yurgan yahudlar undagi Rasululloh, sollallohu alayhi vasallam, sifatlari hamda rajm (zinokorni toshbo`ron qilish) oyatini o`zgartirgandilar, deb xabar beradi(<span id="manba">Abulbarakot an-Nasafiy. “Tafsir an-Nasafiy”. 1-juz`i. No`mon Muhammad Toshkandiy nashri, 1988. 57-bet.</span>). Shayx Abdulaziz Mansur qayd qilishicha, Imom Bag`aviy Baqara surasining 79-oyati tafsirida shunday yozadi: Muhammad alayhissalom Madinaga kelganlaridan keyin yahudiy ulamolari o`z dindoshlarining yangi payg`ambarga ergashib ketmasliklari uchun Tavrotdagi Muhammad alayhissalomning sifatlariga doir oyatlarni o`zgartirganlar. Masalan, undagi “Yuzi chiroyli, sochi ko`rkam, ko`zlari surma tortilgandek qora, sarvqomat” degan jumlalar o`rniga “Novcha, ko`kko`z, sochi silliq” deb yozganlar(<span id="manba">Qur`oni karim ma`nolarining tarjima va tafsiri / Tarjima va tafsir muallifi Abdulaziz Mansur. -Toshkent, Islom Universiteti nashriyot-matbaa birlashmasi, 2004. -B.12.</span>).</p>
<p id="i">Alloh taolo Qur`oni karimda yahudiylarning qilgan bu qilmishlaridan xabar berar ekan, musulmonlar bunday ishlardan ogoh bo`lmog`i lozimligini, go`yo Qur`onga nisbatan, hadisga nisbatan, oyat va hadislar mazmunidan kelib chiqib yozilgan kitoblarga nisbatan yahudiylarga o`xshab tahrif va buzuq ta`vil qilmasliklarini uqtiradi. Zero, o`sha ahli kitoblar singari musulmonlar ham bunday ishlarni qilmasliklariga kafolat yo`q.</p>
<p id="i">To`g`ri, shu paytgacha Alloh taoloning va`dasi (o`z kalomini o`zi asrashi to`g`risidagi oyat: Hijr surasi, 9-oyat) tufayli Qur`oni karim tahrif va buzuq ta`vildan asrab kelindi. Qaerda va qachon Allohning kitobiga nisbatan xiyonat sezilsa, musulmonlar yakdillik bilan olamni g`avg`oga to`ldirib, o`sha xiyonatni fosh etib, oldini olib, yo`qotib borganlar. Hech qachon Qur`onga nisbatan qilingan xiyonat – o`zgartirish va tahrif jazosiz qolmagan.</p>
<p id="i">Masalan, o`tgan asrning boshlarida Qozon shahrida Ivan Nikoloevich Xaritonov bosmaxonasida Qur`on chop etilgan edi. Ammo ayrim oyatlar ikki-uch martadan qaytarilgan, ba`zi oyatlar esa tushib qolgan, ba`zisi esa ma`nosi buzib o`zgartirilgan holda bo`lgan. Butun musulmon o`lkasi matbuotlarida uning bu xatosi fosh etildi. Musulmonlar uni sudga berdilar(<span id="manba">Toshkentning mashhur shoiri Karimbek Kamiy (1865-1922) Samarqandda Mahmudxo`ja Behbudiy (1875-1919) muharrirligida chiqqan “Oyna” jurnalida (“Oyna” jurnali, 1913 yil, 7 dekabr, № 7)da “Tahrifi Kalomulloh haqinda” sarlavhasi ostida, sarlavhadan so`ng esa: “Qozonli Xaritunuf matbaasinda tahrif tab` qiling`on Kalomi sharifni tabo`ig`a” izohi bilan 8 baytlik she`ri bosilgan. Unda, jumladan:<br />
Xudodin qo`rqmayin ham xalqdin sharmu hayo qilmay,<br />
Na deb qilding, ayo tabbo`, tahrifi Kalomulloh?!<br />
O`zing insof qilg`il, bu nechuk jur`at, nechuk zillat,<br />
Magar san dushmani mag`ruru johildirsan, ey badroh!<br />
Na maqsad o`ldi sanga, Haq Kalomin aylading botil,<br />
Na qasding bor edi dini Muhammadda, ayo badxoh?!<br />
Taajjub, bir gunohe ayladingkim, soniysi bo`lmas,<br />
Sani qilg`on gunohing Odam o`g`li qilmadi, billoh!<br />
kabi xitob etilgan baytlar bor edi. Qarang: Karimbek Kamiy. Dilni obod aylangiz / To`plovchi, nashrga tayyorlovchi, so`zboshi va izohlar muallifi: Olim Oltinbek. –Toshkent: Ma`naviyat, 1998. –B. 70.
</span>). Hatto 1916 yilga kelib Xaritonov matbaasi butunlay yopildi(<span id="manba">Qur`oni karimning Qozon bosmasi // ”O`zbeksiton adabiyoti va san`ati” gazetasi, 2006 yil, 28 aprel, №17. Ushbu maqola “Hidoyat” jurnalining 2006 yil mart oyi sonidan olingan.</span>). Shuningdek, 1833 yilda Misrda nashr etilgan Qur`oni karimni o`sha davrdayoq ulamolar o`qishni va qayta nashr etishni man qilgan edilar. Chunki uning nashrida ham texnik xatolar juda ko`p edi(<span id="manba">R.Safiullina. Arabskaya kniga v duxovnoy kulture tatarskogo naroda. Kazan-2003. -Str.63.</span>). </p>
<p id="i">Hadisi shariflar ham xuddi shunday. Janobi Payg`ambarimiz, sollallohu alayhi vasallam: “Kimki mening nomimdan bir gapni mening hadisim deb gapirsa, joyini do`zaxdan hozirlasin!” deganlar. Shu ma`nodagi hadisi sharifni Imom Buxoriy hazratlari(<span id="manba">U Abu Abdulloh Muhammad bin Ismoil bin Ibrohim al-Buxoriy bo`lib, muhaddislar sultonidir. Uning mashhur asari “al-Jome` as-sahih” deb ataladi. Bundan boshqa hadis va hadisshunoslikka oid o`nlab asarlari mavjud. U 256/869 yil vafot etgan.</span>) ham Abdulloh ibn Amr(<span id="manba">Ushbu sahobiy zotning ismlari Abdulloh ibn Amr ibn al-Os ibn Voil ibn Hishom al-Qurashiy as-Sahmiy bo`lib, Abu Muhammad yoki Abu Abdurrahmon deb kunyalangan. U otasidan avval musulmon bo`lgan. Qur`oni karimga olim va davrining fozil zotlaridan biri. Janobi Rasululloh (s.a.v.) unga ul zotdan hadis yozib olishga, qayd qilib borishga ruxsat berganlar. 63 yoki 65/684 hijriy sanada vafot etgan.</span>), raziyallohu `anhudan rivoyat qilganlar. Mazkur hadisi sharifni barcha muhaddislar rivoyat qilgan. U yuzdan ortiq sahobalar tomonidan naql qilingan mutavotir hadisdir. Uni chahoriyori kirom, asharai mubashashara sohiblari ham rivoyat qilganlar. Eng ajablanarlisi deb yozadi Mavlono Aliy ul-qori, ba`zi zohir ulamolari va ommatan tasavvuf ahli nazdida hayot deb tasavvur qilinadigan Xizr va Ilyos alayhimassolatlar tomonidan ham mazkur hadisni rivoyat qilishgan(<span id="manba">Qarang: Mavlono Aliy ulqori. Mavzu`ot. –Istanbul-1913. –B. 8-9.</span>).</p>
<p id="i">Ushbu qo`rqinchli vaid ham ba`zi birovlarni Rasuli akram, alayhissalom, nomidan yolg`on to`qishdan to`xtata olmagan. Ammo buyuk imomlarimiz, muhaddisi kiromlar ularning bu yolg`onlarini tezda fosh qilishgan. Shu tariqa minglab to`qima hadislar aniqlanib, mavzu`, mudallas, munkar hadislar deyilib, musulmonlar bundan ogohlantirilib kelingan.</p>
<p id="i">Ammo oyat va hadislar mazmuniga uyg`un bo`lib yozilgan asarlar bunday qabohatdan saqlana olmadi. Kalimago`ylar bunday qabohatni qilmaydilar, degan xulosaning noto`g`riligini vaqt isbotlab turibdi.  </p>
<p id="i">Dini islomni buzuvchilar, har xil aqidaparastlar, mubtadi`lar yahudiylarning an`anasini turli usulda davom qildirib keldilar va davom qildirmoqdalar.</p>
<p id="i">Bizning ahli ilm ota-bobolarimizda ajib bir an`ana bor. Bu og`zaki dars berish usulidir. Gap shundaki, ustoz Alloh ilhom qilganiga qarab ilmiy ma`lumotlarni og`zaki tarzda aytaveradi, uning og`zidan chiqqan ma`lumotlarni shogirdlar yozib olaveradi. Bu uslubni hanafiylar ko`proq “Imlo” deb, shofi`iylar esa aksar vaqtda “Ta`liqa” deb ataydilar(<span id="manba">Muhammad Amin Ibn Obidiyn. Sharh Manzuma Uqudi rasm al-muftiy // ”Rasoili Ibn Obidiyn” to`plami tarkibida. 2-risola. -Istanbul: Saodat, 1320. -B.17.</span>). Shu tarzda juda ko`plab, dunyoga mashhur asarlar yuzaga kelgan. Tayyor bo`lgan kitob ustoz nomidan ketaveradi. Masalan, Imom Abu Yusuf(<span id="manba">Muhammad Amin Ibn Obidiyn. Sharh Manzuma Uqudi rasm al-muftiy // ”Rasoili Ibn Obidiyn” to`plami tarkibida. 2-risola. -Istanbul: Saodat, 1320. -B.17.</span>), Hasan ibn Ziyod(<span id="manba">U Hasan al-Lo`luiy al-Ko`fiy bo`lib, Imomi A`zamning eng ulug` shogirdlaridan biri. Sunnatlarni yaxshi ko`rgan, hadis hofizlaridan bo`lgan. 204/819 sanada vafot qilgan. Ikki yuzinchi asr boshining ummat uchun chiqqan mujaddidi sifatida ulug`langan.</span>) va Faxruddin Qoziyxon(<span id="manba">Ul zot Faxr al-islom Hasan b. Mansur b. Mahmud al-O`zjandiy al-Farg`oniy bo`lib, mazhabimizning ulug` imomlaridan. Zamonasining mujtahidlaridan edi. Zahir ad-din al-Marg`iloniy, Burhon ad-din kabir kabilardan ilm olgan. Faxr ad-din Qoziyxonning mashhur fatovo asari mavjud. Shuningdek, yana uning “al-Voqeot”, “al-Amoliy”, “al-Muhozir”, “Sharh az-Ziyodoti”, “Sharh Jomi` as-sag`ir”, “Sharh Adab al-qoziy lil-Xassof” kabi asarlar yozgani ma`lum. 592 yili Ramazon/1195 yil Iyulda vafot qilgan.</span>15), rahmatullohi alayhim, singari o`nlab faqihlarning “A`moliy” nomli asarlari shu xilda yaratilgan asarlardir. Shams ul-aimma as-Saraxsiy(<span id="manba">Shams ul-aimma Muhammad ibn Ahmad ibn Abu Sahl Abu Bakr as-Saraxsiy 500/1106 yilda vafot etgan zot. Shams ul-aimma al-Halvoiy (vaf.456/1063)ning shogirdi bo`lgan. Zamonasining tengsiz faqihlaridan biri. “Sharh as-Siyar al-kabiyr”, “Sharh al-Mabsut” singari asarlar ta`lif qilgan. Fiqh kitoblarimizda “Shams ul-aimma” atamasi mutlaq kelganda ana shu Shams ul-aimma as-Saraxsiy hazratlari iroda qilingan bo`ladi. Boshqa zotlar esa nisbatlari ila qayd qilinadi. Zero, Hanafiylarning o`nga yaqin Shams ul-aimmalari bor.</span>) O`zgand shahrining qamog`ida yotib, shogirdlariga mazhabimizning eng mashhur asarlaridan biri ko`p mujalladli “al-Mabsut” kitobini imlo qildirgan. Zindon qa`rida yotganida shogirdlari zindon og`zida o`tirib, ul zotning xotirasida qolganlarini yozib olganlar. Shunday qilib ul zotning “Sharh al-ibodat”, “Sharh al-Iqror”, “Kitob fiy usul al-fiqh”, “Sharh as-Siyar al-kabir” kabi asarlari dunyoga kelgan(<span id="manba">Abdulhayy Laknaviy. Favoid al-bahiyya. -Qozon:1902. 326-maqola. -B193.</span>).</p>
<p id="i">Ba`zi kitoblarni ustozlar o`z ustozlari nomidan yoki zamondoshlari nomidan ta`lif qilishgan yoki ularga nisbat berilgan. Bunda o`sha yozilgan asar nisbat berilayotgan olimning ilmiy saviyasiga, qalamining o`tkirligiga munosib bo`lmog`i shartdir. Ana shunday asarlardan biri “Qasr ul-masoil va hasr ud-daloil” deb atalgan bo`lib, Abu Hafs an-Nasafiy(<span id="manba">U Muftiy as-saqalayn Umar bin Muhammad bin Ahmad bin Ismoil bin Muhammad bin Luqmon an-Nasafiy bo`lib, mashhuri jahon bo`lgan alloma. Sadr ul-islom al-Pazdaviy (vaf.493/1099)ning shogirdi. “Muftiy as-saqalayn” deyilishiga sabab insu jinga ilm o`rgatar edi. Uning “Aqida” risolasi mashhur. Bundan boshqa ko`plab asarlari bor. Jumladan, “Tilbat at-talaba”, “Manzumat al-fiqh”, “at-Taysir fit-tafsir”, ko`p jildlik “Kitob al-Qand” singari yuzga yaqin asarlari bor. Najmuddin Nasafiy 461/1068 yil Nasafda tug`ilib, 537/1142 yil Samarqandda vafot qilgan.</span>) bilan Alouddin as-Samarqandiy(<span id="manba">U Muhammad ibn Ahmad ibn Abu Ahmad Abu Bakr Alouddin as-Samarqandiydir. “Tuhfat ul-fuqaho” nomli mazhabimizning mashhur fiqhiy matn kitobining sohibi. Uning shogirdi “al-Badoyi` us-sanoyi`”ning sohibi Alouddin Kosoniy (vaf.587/1191)dir. Alouddin Samarqandiy Abul Muin Maymun al-Makhuliy (vaf.318/)da va Sadr ul-islom Abulyusr al-Bazdaviy (493/1099 yil)da ta`lim olgan. Uning Fotima nomli qizi ham yetuk faqiha hisoblangan. Qizini shogirdi al-Kosoniyga turmushga bergan. Ikkovi o`z davrining fatvo sohibi edilar.</span>) ikkoviga nisbat berilaveradi. Bu ikki zot bir davrda bir shaharda – Samarqandda yashaganlar.</p>
<p id="i">Aks holda, ilmiy jihatdan bo`sh yozilgan asar ulug` ustoz nomidan ketsa, o`sha ustozning qalamining qadrini, sha`nining ulug`ligini kamaytirgan bo`ladi. Afsuski, Islom olamida ana shunday asarlar ham mavjuddir. Bunday asarlardan biri tajvid haqida bo`lib, ushbu asarni kalom ilmining ulug` namoyandasi Abu Mansur al-Moturidiy(<span id="manba">Mutakallimlar imomi, musulmonlar aqidasini tuzuvchisi va tuzatuvchisi bo`lmish bu zoti sharif Muhammad ibn Muhammad ibn Muhammad Abu Mansur al-Moturidiy bo`lib, o`z davrining yetuk allomalaridan ta`lim olgan. Samarqandda nash`u namo topgan. Imom Bazdaviy, Hakim as-Samarqandiy kabi o`z davrining taniqli olimlari ul zotdan ta`lim olishgan. Abu Mansur Moturidiyning o`nlab asarlari mavjud. “Kitob at-Tavhid”, “Ta`vilot ahl as-sunna” kabi asarlari mashhur. Ul zot 333/944 yili vafot etganlar.</span>) ga nisbat qilingan. Yoki “Fiqhi Kaydoniy” nomli mashhur asar(<span id="manba">Fozil Kaydoniy nomi bilan tanilgan Lutfulloh an-Nasafiy (XIV asr)ning asari. Namoz haqida birlamchi ma`lumotlar beradigan muxtasar risola. Garchi muallifi haqida ma`lumotlar yo`q bo`lsada, asariga ba`zi allomalar gap topgan bo`lsada, Movarounnahrda juda mashhur bo`lgan. Talabalar o`qigan, yod olishgan. Namoz mas`alalarini sakkiz bobga - farz, vojib, sunnat, mustahab, muboh, harom, makruh va mufsidga bo`lib tushintiriladi. Arab tilida yozilgan. Unga juda ko`plab sharhlar arab, fors, turkiy tillarida bitilgan.</span>) ga arab va fors tilida aralashtirib yozilgan kichik hajmli bir sharhni Alloma Sa`d ad-din at-Taftazoniy(<span id="manba">Alloma Sa`duddin Taftazoniy 722/1322 yilda Niso shahrining yaqinida Taftazon qishlog`ida tug`ilgan. Qutbiddin ar-Roziy at-Taxtoniy (1290-1365 milodiy yillar)dan ilm olgan. Temuriylar davrining yetuk allomasi. Kalom, mantiq, tafsir va badiyat mas`alalariga oid ellikka yaqin asarlari bor. “Maqosid fiy ilm al-kalom”, “Tahzib al-mantiq val-kalom”, “al-Mutavval”, “Muxtasar al-maoniy” kabi asarlarining dong`i ketgan. U 792/1392 yilda vafot qilgan.</span>) yozgan deb, ul zotga nisbat qilingan(<span id="manba">Masalan, O`zR FA ShI fondida saqlanayotgan qo`lyozmalar: №5253; 4146. Ushbu qo`lyozmalarning barchasi o`n ikkinchi hijriy asrda (XVIII-XIX milodiy asrlar) ko`chirilgan. Lutfulloh an-Nasafiyning “Fiqhi Kaydoniy” asari va uning sharhlari ustida Toshkent islom universiteti aspiranti N. Lutfullaev tadqiqotlar olib bormoqda.</span>).</p>
<p id="i">Bunday asarlar keyingi davrlarda ko`chirilganligi, allomalarimizning tarjimai hollari yozilgan tazkiralarda bu olimlarning ta`lifotlari qatorida ushbu nomdagi asarlar sanab o`tilmaganligi, va nihoyat, ushbu asarlar zaif rivoyatlar, qalami o`tmas kimsalar tarafidan yozilganligi bilinib turgani hamda asarning tili allomalarimizning davri tiliga mos tushmasligi kabi sabablar asar noxolis ravishda ulug` allomalarga nisbat berilayotgani o`z-o`zidan anglashiladi.</p>
<p id="i">Bir paytlar mo`taziliylar o`zlarining buzuq aqidalarini tarqatish, dinning ulug` himoyachilarini yomonotliq qilish maqsadida hech narsadan qaytishmagan. Ulardan Mahmud G`azzoliy degani bizning mazhabboshimiz, ulug` imomimiz Imomi A`zam Abu Hanifa(<span id="manba">U Islomning buyuk shaxslaridan biri Abu Hanifa No`mon bin Sobit bin Zuto al-Ko`fiydir. 80/699 yil tug`ilib, 150/767 yil vafot qilganlar. Vasfiga qalam ojizlik qiladigan bul zot to`rt haq mazhabning eng ulug`i, eng qulayi, eng xalqchili bo`lgan bizning mazhabboshimizdir. Bir qancha asarlari bor, deyiladi. Shulardan eng mashhuri kalom ilmiga bag`ishlangan “Fiqh ul-akbar” deb ataladi.</span>), rahmatullohi alayh, haqlarida bo`lmag`ur gaplarni gapirib, uni yomonlab bir kitob yozadi. Uni dinimizning buyuk shaxslaridan biri Hujjat ul-islom Muhammad ibn Muhammad al-G`azzoliy(<span id="manba">Muhammad ibn Muhammad ibn Muhammad al-G`azzoliyni butun dunyo biladi. Yuzlab asarlar muallifi bo`lmish bu zot islomiy ilmlar taraqqiyotiga buyuk hissa qo`shgan zotdirlar. Vasfiga qalam ojizdir. Uning “Ihyo al-ulum ad-diyn” asari juda mashhur. Shuningdek, “al-Vajiz”, “Kimyoi saodat” , “Mishkot al-anvor” kabi asarlari bor. U 505/1111 yilda vafot qilgan.</span>), rahmatullohi alayh, nomi bilan tarqatib yuborishadi. Toki odamlar aldansin, bularning makr-hiylalari tuzog`iga tushsin, deydilar. Voqean shunday bo`ldi: Mazhabimizning taniqli faqihi Shams ul-aimma al-Kardariy(<span id="manba">U Muhammad ibn Abdussattor ibn Muhammad Shams ul-aimma al-Kardariy bo`lib, Xorazmning Kardar shahridan bo`lgan. Nosiruddin al-Mutarriziy (vaf.616/1219), Rukniddin Imomzoda (vaf.573/1177), Faxriddin Qoziyxon (vaf.592/1195) va “Hidoya” sohibi Burhoniddin al-Marg`iloniy (vaf.593/1196) singari zotlarda ta`lim olgan. “Hidoyai sharif”ni muallifdan eng birinchi ta`lim olib eshitgan. Shams ul-aimma al-Kardariyni Qozi Abu Zayd ad-Dabusiy (vaf.430/1038)dan keyin furu` va usulni tiriltirgan zot, deb ta`riflangan. O`zi ham Imom Xoharzoda (vaf.651/1253), Hamiduddin az-Zariyr (vaf.667/1268), Hofizuddin Buxoriy (vaf.693/1293) kabi olimlarga dars bergan. 559 yil Zilqa`da oyi/1163 yil Sentyabrda tug`ilib, 643 yil Muharram oyi/1245 yil MaydaBuxoroda vafot etgan.</span>), rahmutullohi alayh, ushbu asarga olti fasldan iborat radiya risola yozadi va so`zma-so`z raddiyalar beradi. Afsuski, bu asarda Imom Shofi`iy(<span id="manba">Sha`ni ulug` to`rt mazhabning birining sohibi bo`lmish bu zoti sharif Muhammad bin Idris bin al-Abbos bin Usmon bin Shofi` al-Qurashiy al-Mutallabiy al-Makkiydir. She`r, lug`at, fiqh va hadis ilmlarida juda mohir bo`lgan. Har Ramazon oyida Qur`oni karimni oltmish marotaba xatm qilar ekanlar. 199/814 yil Misrga borib, u yerda 204/819 yil vafot qilganlar. 150/767 yil Imomi A`zam vafot qilgan yili tug`ilganlar. Ul zotning hadisga oid musnadi, fiqhga oid “Kitob al-Umm” asari mashhurdir.</span>), rahmatullohi alayh, nomlariga maqtovsiz gaplar ham o`tib ketgan. Aslida, Muhammad G`azzoliy, rahmatullohi alayh, ahli sunnat val-jamoatning ulug` imomlaridan ekanligiga shubha yo`q. Buni taniqli alloma Shofi`iy mazhabli Ibn Hajar al-Haytamiy(<span id="manba">U Ahmad ibn Muhammad ibn Aliy ibn Hajar al-Haytamiy bo`lib, 909 yil Rajab oyi/1503 yil Dekabrda tug`ilgan. Otasidan yetim qolib, ikki olim qo`lida tarbiya topgan. 924/1518 yilda Misrda Jomi` al-Azharda o`qishni boshlagan. Ustozlari shofi`iy mazhabining taniqli ulamolari Zakariyo al-Ansoriy (vaf.926/1519), Shahobiddin ar-Ramliy (vaf.844/1440), Abulhasan al-Bakriy (vaf.950/1543) kabi olimlardan ta`lim olgan. Ibn Hajar al-Haytamiy o`z davrining taniqli allomasi, o`zining foydali asarlari bilan dong taratgan zot bo`lib yetishadi. O`z zamonidagi barcha ilmlarda qalam tebratgan barakali ijodkorlardan sanaladi. Uch marta haj qilgan. Oxirgi hajlari paytida 940/1533 yildan Makkada yashab qolgan. Uning “Sharh Minhoj an-Navaviy”, “Sharh Arba`iyn an-Navaviy”, “Sharh al-Hamziyya”, “as-Savo`iq al-muhraqa”, “Manhaj al-qavim”, “Sharh Alfiyya”, “Sharh Ayn al-ilm” kabi asarlari mavjud. U 995/1586 yilda vafot etgan.</span>), rahmatullohi alayh, o`zining Imomi A`zam manoqibida yozgan “Xayrot al-hison” asarlarida: “Men ko`rgan ushbu kitobning nusxasida “Bu kitobni Mahmud al-G`azzoliy tasnif qilgan” deb yozilgan. Bu Mahmud hujjat ul-islom emas. Shu jihatdan mana bu nusxaning hoshiyasida “Bu shaxs mo`taziliydir, ismi Mahmud G`azzoliy. U Hujjat ul-islom emas” deb yozib qo`yilgan” deb yozadilar va shunday deydilar: “Bunday bo`lishi mumkinmi?! Holbuki, Hujjat al-islom Imom Muhammad G`azzoliy, rahmatullohi alayh, o`zlarining “Ihyo al-ulum” kitoblarida bir necha o`rinda Imom A`zam to`g`rilarida chiroyli so`zlarni aytganlar”(<span id="manba">Ibn Hajar al-Haytamiy. Xayrot al-hison. -Misr:Saodat, 1324. -B.4. Imom G`azzoliy yana “Kimyoi saodat” asarida Imom Abu Hanifa qavllarini ham tilga olgan. Masalan qarang: Kimyoi saodat. Hindiston: Navol kishvar matbaasi, 1279. -B.88.</span>).</p>
<p id="i">Mazhabimizning ulug` allomalaridan biri muhaddis, faqih, vazir  Hokim ash-Shahid nomi bilan mashhurdir(<span id="manba">U Muhammad ibn Muhammad ibn Ahmad ibn Abdulloh ibn Abdulmajid ibn Ismoil ibn al-Hokim al-Marvaziy al-Balxiy bo`lib, Buxoroda qozilik, keyinchalik Xurosonda vazirlik ham qilgan. Muhaddis va faqih bo`lib tanilgan. “Mustadrak” sohibi mashhur muhaddis al-Hokim an-Naysoburiy (vaf.405/1014) ham unda o`qigan. Fiqhda Hokim ash-Shahidning asarlari hanafiy mazhabning asl kitoblari deyiladigan mo`tabar asarlar jumlasiga kiradi. “Muxtasar”, “al-Kofiy”, “al-Muntaqiy” kabi asarlar ta`lif qilgan. Xurosonlik hadisshunoslarning ko`pchiligi uning ta`limini olishgan. U Marv, Buxoro, Bag`dod, Ray, Ko`fa, Makka, Misr shaharlarida tahsil ko`rgan va dars bergan iste`dodli hanafiylar sirasiga kiradi. Sam`oniy (vaf.562/1166), Ibn al-Javziy (vaf.597/1200) , Aliy al-qori (vaf.1014/16050) va Laknaviy (vaf.1304/1886) rivoyatlariga ko`ra u shahid bo`lishni doim duo qilar ekanlar. Vazir bo`lib turganida ham dars berishni to`xtatmagan. Bundan norozi bo`lgan bebosh askarlar maoshlarni o`z vaqtida bermayapti, deb janjal ko`targanlar va uyiga bostirib borganlar. Bundan xabar topgan Hokim ash-Shahid janoblari sartaroshni chaqirtirib sochini oldirgan, g`usl qilgan, chiroyli kiyimlarini kiyib, namoz o`qiyotganida sajdada qatl qilingan. Bu voqea 334 yil Rabi` al-oxir oyida/945 yil Noyabrda  (ba`zilar 344/955 yil deydilar) yuz bergan.</span>). Ul zot o`zining “al-Muntaqo” va “al-Kofiy” asarlari bilan shuhrat qozongan. Uning asarlari shuhrat qozonishining asosiy sababi u o`z kitoblarida Imom Muhammad, rahmatullohi alayhning “Zohiri rivoyat kitoblari” deb ataladigan asarlarining asosiy mazmunini jamlagan. Hozirda mavjud va ma`lum “Mabsut” asarlari aslida Hokim ash-Shahidning asarlariga yozilgan sharhdir. Hokim ash-Shahidning shahid laqabini olishiga sabab qilib bir qancha hikoyatlar keltiriladi. Shulardan birida aytilishicha, u Imom Muhammad, rahimahullohning ikki “Jome`” asaridagi mas`alalarni to`plar ekan, ularda takror kelgan mas`alalarni bir martaga qisqartirib ketadilar. Bir kuni tushl31arida Imom Muhammadni ko`radilar. Ul zot undan nima uchun bunday yo`l tutganlarini so`raganlarida: “Faqih (o`quvchi)larning dangasaligi uchun”, deydi. Uning gapiga Imom Muhammadning achchiqlari keladi. Shu voqeadan bir necha vaqt o`tgandan keyin Hokim ash-Shahid bebosh askarlarga mubtalo bo`lib, ular uni ikki daraxtga bog`lab, o`rtasidan arralab o`ldiradilar. Bu voqea 334/945 yil sodir bo`ladi(<span id="manba">Qozizoda Muhammad Sharif maxdum ibn Qozi Abdurrahim al-Buxoriy (XIX asr oxirlarida Buxoroda qozi bo`lgan)ning “Jome` ar-rumuz” nashriga yozgan so`z boshi. Unda to`rt mazhab imomlari, mazhabimizning mashhur olimlari haqida qisqacha ma`lumotlar, shuningdek, faqihlar tabaqalari, fatvo olish usullari haqida qisqacha so`z yuritiladi. Qarang: “Jome` ar-rumuz” nashri. 1-jildi. Qozon: 1902. So`zboshi: -B11.</span>).</p>
<p id="i">Sharqda badiiy-adabiy asarlar tarjimalarida qisqartirishlar yuz bergan bo`lsa-da, lekin ilmiy asarlarni qisqartirishdan mutarjimlar o`zlarini tiyganlar. Xususan, e`tiqodga tegishli joylarini, insonni bid`atdan asraydigan mas`alalarni qisqartirish katta gunoh hisoblangan.    </p>
<p id="i">Bizning mazhabimiz fiqhida yozilgan eng mashhur asarlardan biri “Radd ul-muhtor” ekanligini ko`pchilik yaxshi biladi. Uning muallifi Ibn Obidiyn ash-Shomiy(<span id="manba">U Muhammad Amin ibn Umar ibn Abd al-aziz ibn Ahmad ibn Abd ar-rahim ibn Najm ad-din ibn Muhammad Saloh ad-din Ibn Obidiyn ad-Dimishqiy bo`lib, 1198/1783 yilda Shomning Damashq shahrida tavallud topgan. Yoshligidan diniy ta`limni komil olgan, balog`atga yetmasdan avval Qur`oni karimni yod olgan. Sa`id al-Hamaviydan tajvid, qiroat, nahv va sarf hamda Shofi`iy fiqhini o`rgangan bo`lsa, Muhammad as-Solimiy al-Omiriydan hadis, tafsir va mantiq ilmlari hamda Hanafiy fiqhidan ta`lim oladi. O`zi ham ta`lim va tadris ishlariga mashg`ul bo`lib, ko`plab shogirdlar chiqaradi, shu bilan birga “Raf` al-anzor”, “Uqud ad-durriyya”, “Nasamot al-ashor”, “Radd al-muhtor `alo Durr al-muxtor” kabi o`nlab asarlar ta`lif qilgan. O`ttizdan ziyod risolalari jam`langan “Majmua ar-rasoil”i nashr etilgan. Damashqda 1252/1836 yilda vafotqilgan.</span>), rahmatullohi alayh, asarning “Bob at-ta`zir” bobida hanafiylardan bo`lgan biror kimsa o`z mazhabini tark qilib, shofi`iy mazhabini ixtiyor qilsa, unga ta`zir berish (bizning mazhabimizga ko`ra 3 darradan 39 darragacha urish ta`zir berishdir) lozimligini yozganlar. Zero, shar`an chiroyli bir g`arazi bo`lmasa, Shofi`iy mazhabiga o`tish mumkin emas. Ushbu fatvosining tavzihotida Ibn Obidiyn, rahmatullohi alayh, bir hikoya keltiradilar:</p>
<p id="ia">حكى ان رجلا من اصحاب أبى حنيفة خطب الى رجل من اهل الحديث ابنته فى عهد ابى بكر الجوزجانى فأبى الا ان يترك مذهبه فيقرأ خلف الامام و يرفع يديه عند الانحطاط و غير ذلك فأجابه فزوجه فقال الشيخ بعد ما سئل عن هذه و اطرق رأسه النكاح جائز ولكنى أخاف عليه ان يذهب ايمانه وقت النزع لانه استخف بمذهبه الذى هو حق عنده تركه لأجل جيفة منتنة</p>
<p id="ia">Ya`ni, Abu Bakr al-Juzjoniy(<span id="manba">U Ahmad ibn Ishoq Abu Bakr al-Juzjoniy bo`lib, ul zot Abu Sulaymon al-Juzjoniydan u esa Imom Muhammad ash-Shayboniydan ta`lim olgan. Ul zot usul va furu`ni o`zida jamlagan olim edi. Uning “al-Firaq at-tamyiz” va “Kitob at-tavba” asarlari bo`lgan.</span>) zamonida Abu Hanifa ashoblaridan bo`lmish bir kishi ahli hadisdan bo`lgan bir kishining qizini nikohiga olmoqchi bo`ldi. O`sha ahli hadis shu shart bilan qabul qildiki, hanafiy o`z mazhabini tark qilib (qaytib), imom orqasida surai fotiha o`qiydi, ruku`ga engashayotganda raf`i yadayn (takbir aytib ikki qo`lni ko`tarish) va boshqalarni (masalan, ominni jahriy aytish, imom orqasida qiroat qilish) bajaradi. Hanafiy uning shartlarini qabul qilib, qizni nikoh qilib oldi. Keyin Shayx Abu Bakr al-Juzjoniydan: “Ayo, bu nikoh durustmi yoki yo`qmi?” deb so`rashdi. Ul zot boshlarini (biroz muddat) quyi solib, keyin aytdilar: “Nikoh joizdir. Lekin men uning o`lar vaqtida iymoni ketishidan, iymonidan ayrilishidan qo`rqaman. Chunki u haq bo`lgan mazhabini yengil sanab, bir iflos narsa (shahvat) uchun tark qildi”(<span id="manba">Ibn Obidiyn. Radd ul-muhtor hoshiya `alo Durr ul-muxtor. -Misr: Dor ul-kutub al-arabiyya al-kubro. (yili ko`rsatilmagan). III-juz`. B.208-209. Shuni ta`kidlash lozimki, ushbu hikoyani Ibn Obidiyn hazratlari Olim bin A`lo al-Hanafiy (vafoti 956/1549)ning “Fatovoyi Tatorxoniyya”sidan olib keltirganlar.</span>).</p>
<p id="i">Keyin Ibn Obidiyn ash-Shomiy mana bunday yozadilar: Agar kimsa ravshan ijtihod sababidan o`z mazhabidan kechsa, chiroyli ajrga ega bo`ladi. Ammo undan boshqalar (ijtihodga qudrati yetmaydiganlar) hech qanday dalilsiz, dunyo mato`iga rag`bat qilib, uning shahvatiga berilib, (boshqa mazhabga) ko`chsa, gunohkor, adab va ta`zir berilishga mustahiq bo`lur. Bu dinda munkar ishni qilganligi, o`z dini va mazhabini istixfof-engil sanagani uchundir”(<span id="manba">Ibn Obidiyn. O`sha asar. Shu joyda. -B.209.</span>).</p>
<p id="i">Aslida ilmiy saviyasiga suyanib bir mazhabdan ikkinchisiga o`tish ayb emas. Imom Tahoviy Shofi`iy mazhabidan Hanafiy mazhabiga o`tgan. Shuningdek, Alloma ash-Shomiyning o`zi ham xuddi shunday qilgan. Yuqoridagi voqeani o`qib, har bir aql sohibi Alloma ash-Shomiy uni nima maqsadda keltirganini biladi. Haq mazhabni zaruratsiz, ilmiy saviya yetishmasdan tark qilishlik uvolini bilish uchun keltirgan uni. Lekin ba`zi kalimago`ylar xiyonat yo`lini tutib, buni shunday tahrif qilganlarki, natijada maqsad va xulosa boshqa tarafga o`zgarib ketgan. “Fatovoyi Sanoiyya” degan asarda ushbu hikoya “Radd ul-muhtor”dan olib keltiriladi. Ammo uning “Nikoh joizdir” degan yerigacha keltiradi. (<span id="manba">“Fatovoyi Sanoiyya”, II-jild, 80-bet. Matba`ai ishoati diniyya</span>)Ya`ni, “Fatovoyi Sanoiyya” sohibi hikoyani kesib, hazm qilib yuborgan, toki hikoya o`zining qabih maqsadiga xizmat qilsin, degan. Uning maqsadi hadislarga amal qilish emas, balki bemazhablikni rivojlantirish ekanligiga shubha yo`q. Bemazhablik esa Payg`ambarimiz, sollallohu alayhi vasallamning hadisi shariflarini to`g`ri anglay olmaslikni keltirib chiqarishi aniq.</p>
<p id="i">Ana shunday tahriflardan biri Hanafiy mazhabining buyuk imomi, muftiy as-saqalayn (insu jinning muftiysi) unvoniga sazovor bo`lgan shaxs, ahli sunnat val-jamoat e`tiqodi bo`yicha o`zining matn kitobi bilan mashhuri jahon bo`lmish nomi yuqorida tilga olingan zot Abu Hafs an-Nasafiy, rahmatullohi alayhning asari yangidan chop etilganida yuz berdi (<span id="manba">Risola Istanbulda “Dari saodat”da (yili ko`rsatilmasdan) nashr etilgan “Sharh al-amoliy” hamda “Sharh Fiqh al-akbar”ning orqasida tarqatilgan. Qarang: -B.12.</span>): Abu Hafs an-Nasafiy, rahmatullohi alayh, avliyolarning karomatlari haqida yozar ekanlar, ularning asosiy karomatlarini birma-bir bayon qiladilar:</p>
<p id="ia">و كرامات الاولياء حق فتظهر الكرامة على طريق نقض العادة للولى من قطع المسافة البعيدة فى المدة القليلة و ظهور الطعام والشراب واللباس عند الحاجة والمشى على الماء وفى الهواء وكلام الجماد والعجماء والاندفاع متوجه البلاء وكفاية المهم من الاعداء و غير ذلك من الاشياء</p>
<p id="i">“Avliyolarning karomatlari haqdir. Bas, valiy uchun odatni sindirish yo`liga ko`ra uzoq masofani oz muddatda bosib o`tishi, hojat (tushishi) paytida libos, ichimlik va taomning paydo bo`lishi, suv ustida yurish, havoda uchish, tilsiz va jonsiz (narsalar)ning gapirishi, balodan yuzlangan (narsa)larni daf` qilish, dushmanlardan bo`lmish g`am-tashvishga kifoya qilish va bulardan boshqa narsalardan iborat karomatlar (bo`lib, avliyolarda) zohir bo`lur”.</p>
<p id="i">Uning o`sha yangi nusxasida avliyolarning karomati ro`yxatida “balodan yuzlangan (narsa)larni daf` qilish, dushmanlardan bo`lmish g`am-tashvishga kifoya qilish” kabilar tushib qoldiriladi.</p>
<p id="i">Holbuki, “Matni Aqoyidi Nasafiyya”ning eng qadimgi nusxalarida ham bu jumlalar mavjuddir. Masalan, O`zbekiston Respublikasi Fanlar Akademiyasi Abu Rayhon Beruniy nomli Sharqshunoslik instituti kutubxonasi fondida an-Nasafiyning ushbu asarining noyob nusxasi saqlanadi. Qo`lyozmada asar an-Nasafiyning o`z dasxatidan ko`chirilganligi qayd etilgan. U 765/1364 yilda Samarqandda ko`chirilgan. Qo`lyozmaning bir necha joyida muallif an-Nasafiyning 532/1136 yilda Samarqandda Tobg`ochxon madrasasida aytib turgan imlo darslarida ko`chirilgan nusxadan olinganligi qayd etilgan(<span id="manba">O`zR FA ShI inv.№1462. Qo`lyozma “Matla` an-nujum va majma` al-ulum” deb ataladi va uning 2b-3b varaqlarida aqoyid matni joylashgan. Ushbu noyob manba ustida O`zR FA ShI aspiranti S.Muhammadaminov ilmiy ish olib bormoqda. Uning “Aqoyidi Nasafiy” bo`yicha ilmiy maqolasi mavjud. Shuningdek, “Aqoyidi Nasafiy”ning S.Muhammadaminov, Sh.Ziyodov va H.Aminovlar tomonidan ilmiy nashri tayyor bo`lgan. Risola 2007 yilda Aqoid matnlari to`plamida Shayx Abdulaziz Mansur tomonidan nashr etildi.</span>). “Aqoyidi Nasafiyya”ning ana shu nusxasida ham yuqoridagi jumlalar keltirilgan.</p>
<p id="i">Shuningdek, ushbu asarning eng mashhur sharhini Sharqu G`arb tan olgan alloma, ulug` mutakallimlardan biri, yuqorida nomi tilga olingan zot Sa`d ad-din at-Taftazoniy, rahmatullohi alayh, yozganligi ma`lum. Alloma Taftazoniy ushbu sharhini Xorazmda 768/1367 yilda yozib tugatgan. Bu sharh ham “Aqoyid an-Nasafiy” kabi tanildi va Islom olamiga keng yoyildi. Ushbu asar madrasalarda kalom ilmi bo`yicha dastur-qo`llanma sifatida ham o`qitiladi. Unga ko`plab hoshiyalar ham bitilgan. Uning o`z qo`li bilan ko`chirgan noyob dastxat nusxasi Sharqshunoslik instituti fondida saqlanadi (<span id="manba">O`zR FA ShI inv.№4111/1. V.47a.</span>)</p>
<p id="i">Qo`lyozmada yuqorida biz zikr etgan jumlalar ham sharh etilgan. Unda, jumladan, yuqoridagi iboralarga dalil sifatida Hazrati Umar, raziyallohu anhuning Madinada minbarda turganliklari keltiriladi. Askarlari esa Nahovand (Eron)da bo`lgan. Qo`shin lashkarboshisini ogohlantirib, ul zoti sharif “Ey qo`shin, tog`ga qarang, tog`ga qarang!” deb, tog` ortidagi dushmandan ogohlantirganlar. Qo`shin bu karomatli zotning, masofa uzoq bo`lsa ham, ovozini eshitib, dushmanga g`olib bo`lishgan. Yoki Hazrati Umarning yana bir karomati: ul zot Nil daryosiga xat yozib yuborgani, maktubni olgan Nil daryosi toshishdan to`xtagani zikr etiladi (<span id="manba">O`zR FA ShI inv.№4111/1. V.47a.</span>)</p>
<p id="i">Tahrifchilarning maqsadi avliyoullohlar balogardon (balolarni qaytaruvchi) bo`lishi mumkin emasligini da`vo qilishlaridir. Holbuki, asrlar davomida Bahouddin Naqshbandiy, quddisa sirruhuni xalqimiz “Balogardon” deb e`zoz qilib kelishgan. To`g`ri, haqiqiy balogardon Alloh taoloning o`zidir! Buni barcha e`tirof qiladi. Ammo Alloh taolo o`zi xohlagan bandalariga karomat berarki, u Allohning xohishi va madadi bilan balolarni qaytaruvchi, mushkillarni hal qiluvchi, dushmanlarni daf qiluvchi, dardlarga davo bo`luvchi, hojatlarni ravo qiluvchi bo`lib namoyon bo`ladi!!!</p>
<p id="i">Bunga tarixda, avliyolar tirixida, ularning manoqiblarida ko`plab dalillar, isbotlar keltirilgan. Ular mutovotir xabarlar darajasiga ko`tarilganki, buni inkor etish quyoshni inkor etishdek yoki uzoq joydagi ma`lumu mashhur shaharni yo`q deb da`vo qilishdek gapdir. Masalan, bitta misol: Sohibqiron Amir Temurning piri, hozir o`ziga uning muborak oyog`i tarafidan mangu joy qilgan zot Sayyid Baraka, quddisa sirruhu, hazratlari Sohibqironning dushman bilan qilgan bir jangida unga Allohning inoyati ila yordam beradi. Ya`ni, ul zot yerdan bir hovuch tuproq olib dam solib, duo qilib, dushman tarafiga sochib yuboradilar. Ushbu jangda oz sonli Sohibqironning qo`shini o`zlaridan ikki barobar ko`p dushmanni mag`lub qilgan. Bu voqea tarix kitoblarida o`z ifodasini topgan (<span id="manba">Sharafuddin Ali Yazdiy. Zafarnoma. -T.:Sharq, 1997. -B.138.</span>)</p>
<p id="i">Ulamolar orasida keng tarqalmagan, umume`tirof qilinmagan biror kitobdan fatvo olishda nihoyatda ehtiyot va hushyor bo`lish kerakligini Buxoroda bo`lib o`tgan bir voqea tasdiqlaydi. Amir Muzaffar (1860-1885) davrida saroyda doimiy o`tkazib turiladigan ulamolar munozarasida bir fiqhiy masala borasida ixtilof yuz beradi. Barcha olimlarga Domla Mirzo Abdurahmon a`lam (vaf. 1284/1867) qarshi chiqadi va “Muhiti Burhoniy”dan dalil keltiradi. Amir Muzaffar ertagacha “Muhiti Burhoniy”ni keltirishni amr qilib, munozarani tugatadi. A`lam uyiga borib, mazkur fiqhiy manbani qarab ko`rsa, unda o`zi aytgan masala yo`q, balki unda raqiblarining qarashlari yoqlangan ekan. A`lam qo`rquv va uyatdan nochor tadbir o`ylab topishga kirishadi: “Muhiti Burhoniy”ning bir varag`ini kesib oladi va boshqa shunday varaqqa o`zining muddaosiga ko`ra tuzatib, xattotning ravishiga aynan o`xshatib qayta ko`chiradi va bilinmaydigan qilib yopishtiradi. Ertalab amir boshliq ulamolar davrasida fiqhiy manbani o`rtaga qo`yadi. A`lam dalil sifatida keltirgan masala unda borligini ko`rib, barcha unga tan beradi. Hech kim o`zgartirilganini sezmaydi. Hech kimda boshqa “Muhiti Burhoniy” yo`q edi, boshqa nusxalari bilan solishtirib ko`rishning ham imkoni bo`lmagan (<span id="manba">Voxidov Sh., Choriev Z. Sadr-i Ziya i ego biblioteka. Toshkent, 2007. B. CIV-CVI. Yana qarang: Aminov H. Fiqhiy manbalarning tasnifi haqida // Imom al-Buxoriy saboqlari. – № 4. – Toshkent, 2011. – B. 309-311.</span>)</p>
<p id="i">Shu yerda bilib olishimiz zarur bo`lgan narsa bor. U ham bo`lsa, hozirgi kunlarda Saudiyya Arabistoni yoki boshqa arab davlatlarida nashr etilayotgan ba`zi asarlardagi, aniqrog`i, bizning ahli ilm ota-bobolarimiz yozib qoldirgan, ahli sunnat val-jamoat aqidalariga uyg`un, to`rt mazhabga mutlaqo taqlid qilib ta`lif qilingan asarlarni qayta nashr etish asnosida yuz berayotgan tahriflardir. Ba`zi noshirlar o`zlarining buzuq aqidalariga asoslanib, ushbu asarlardagi ba`zi ma`lumotlarni atayin tushirib yoki o`zgartirib tarqatishmoqda. Yoki hech bo`lmaganda, noshirlar matn tagida alloma bobolarimiz aytgan gaplar noto`g`ri degan ma`nodagi o`zlarining izohlarini suqib nashr qilmoqdalar. Ogoh bo`lmoq lozim!!! </p>
<p id="i">Naqshbandiyya tariqatining Mujaddidiyya sho`basining ulug` shayxi, imom Rabboniy Ahmad as-Sarhindiy(<span id="manba">U Shayx Ahmad al-Foruqiy an-Naqshbandiy bo`lib, 971/1563 yilda tug`ilgan. Zohiriy va botiniy ilmlarda avvaliga otasi Shayx Abdulahaddan olgan. Qur`onni hifz qilgan, qodiriyya, chishtiyya tariqatlaridan ham ijozat olgan. Dehlida Shayx Boqiy Billoh hazratlari orqali Naqshbandiyyaga doxil bo`lib, ushbu tariqatda nash`u namo topdi. Silsilalari olti vosita bilan Bahouddin Naqshbandga yetadi. Ul zot Safar oyida 1024 yilda/1615 yil Mart oyida vafot etadi. Qabri Sarhinddadir. Uning muridlari tomonidan to`plangan maktublaridan tashqari o`zi ta`lif qilgan “Mabda` val-maod”, “Mavohibi laduniyya”, “Risola dar raddi ravofiz” kabi asarlari bor.</span>), rahmatullohi alayh, “Maktubot”ida “Kitob va sunnatni jumhur ulamoyi haq, ya`ni ahli sunnat val-jamoat olimlari kitob va sunnatdan fahmlagan ma`nolarga muvofiq ishlatmoq zarur... Chunki ular fahm qilgan ma`nolarga xilof ma`nolar e`tibordan soqit narsadir. Zero, har bir mubtadi` va zalolatga ketgan shaxs o`z e`tiqodining dasturini kitob va sunnatdan deb biladi va o`zi fahmlaganiga ko`ra ahli sunnat val-jamoat ma`nolarini to`g`ri emas, deb biladi”, deb yozgan edi (<span id="manba">Imom Rabboniy. Maktuboti sharif. 1-daftar, 286-maktub. -Dehli: Murtazaviy matbaasi, 1290. -B.373.</span>)</p>
<p id="i">Masalan, salafiylar va vahhobiylar o`zlarining e`tiqodlarini xaspo`shlash va niqoblash maqsadida ahli sunnat val-jamoatning ulug` imomi, hanafiy mazhab Ahmad at-Tahoviy (<span id="manba">U Ahmad bin Muhammad bin Saloma al-Azdiy at-Tahoviy (vaf.321/933) bo`lib, Misrda Hanafiylarning raislaridan bo`lgan. Taho yoki Tahtuta Misrning qishloqlaridan birining nomi. Avval Shofi`iy mazhabida bo`lib, keyinchalik mazhabini tark qilib, bizning mazhabimizga o`tgan. Uning “Ahkom al-Qur`on”, “Ixtilof al-ulamo”, “Sharhi maoniy al-osor” singari foydali asarlari bor. Uning ahli sunnat val-jamoat aqidasi bayon etilgan asari mashhur.</span>), rahmatullohi alayhning kalom ilmi borasidagi matn kitobini o`qishadi. Unga Saudiyya Arabistonining muftiysi bo`lgan vahhobiylarning peshvosi salafiy Ibn Bozz izohlar yozgan. “Aqoyidi Tahoviyya” uning ta`liqoti bilan birga mustaqilligimizning ilk yillarida o`zbek tiliga tarjima ham yetildi(<span id="manba">Imomi Tahoviy. Aqoid / Arabchadan Abdulaziz Mansur tarjimasi. -T.:Meros,1992. -B.29. Tarjima yonida Riyozda 1408h. yilda nashr etilgan nusxasidan (matn va ta`liqot) faksimele ham berilgan.</span>). Mutarjim o`zining durust e`tiqodi, mustahkam ilmi sababli izohlarni to`la bermagan. Chunki unda Ahmad Tahoviy, rahmatullohi alayhga nisbatan tanqidiy fikrlar, hatto uning aksar e`tiqodiy qarashlariga go`yo bular ahli sunnat qarashlaridan yiroq, degan gap-so`zlar bilan to`lib yotgan edi(<span id="manba">Masalan, arabcha matnida qarang: B. 6; 10-12; 16-17; 18-20.</span>). Shuningdek, Ibn Bozz maqtagan Ibn Abu al-`izz o`zining “Sharh aqoid at-tahoviyya”sida go`yo Tahoviy hazratlarining aqidalarini sharhlar ekan, uning fikrlari sunnatga zid deb, vahhobiylarning aqidalarini kiritishga harakatlar qilgan(<span id="manba">Ibn Abil`izzning «Sharh aqoid at-tahoviyya” asari Bayrutda 1988 yili “Maktabat al-islomiyya”da nashr etilgan.</span>)</p>
<p id="i">Bunday bo`lishi mumkinmi?! Tahoviy hazratlari ahli sunnat val-jamoatning buyuk imomlaridan bo`lsa, uning kalom ilmidagi fikrlari esa necha asrlar davomida ahli sunnat val-jamoat e`tiqodidagi musulmonlarga dasturul amal bo`lib kelgan bo`lsa, endi XX asrga kelib ahli sunnatdan yiroq bo`lib qolibdimi?! Mana shu yerda bemazhablarning Tahoviy e`tiqodini o`qishdan maqsadi boshqa ekanligi oydinlashadi. Ya`ni, ular faqat Ahmad Tahoviy, rahmatullohi alayhning muborak nomlarini niqob qilib olishgan, xolos.</p>
<p id="i">Toshkentda bir necha yil nashr etilgan “al-Isloh” jurnalining 1916-yil 6-sonida Domla Abdulloh muftiy mudarris Xo`jandiyning “Ittilo`” maqolasi e`lon qilingan(<span id="manba">“al-Isloh” jurnali, 1916-yil, 6-son. 2-jildi. 173-176-betlar.</span>). Unda aytilishicha, Hindistonning “Navol Kishvar matbaasi”da hijriy 1329-yilda nashr etilgan “Xulosat ul-fatovo”ning juda ko`p joyida tahrifot va o`zgartirishlar yuz bergan. Maqola egasi yozadi:</p>
<p id="i">“...Aksar yangi bosma bo`lgan kitoblarg`a e`timod qilmasdan qadimai mo`tamad va musahhah qalamiy (ya`ni, ishonchli va tuzatilgan qo`lyozma) mazhab kitoblarig`a murojaat qilib, imtihon etsalar (ya`ni, tekshirib o`qisalar)! Xususan, Hindiston matbu`alari, chunonchi, mazkur “Xulosa” va g`ayriho (boshqalari) maqru`a kitob (doim o`qiladigan)lardan va “Hidoya” va “Sharhi Viqoya” va “Qoziyxon”, `alo hozal qiyos (shunga o`xshash kitoblarda) g`ayri mazhab nussox va kuttob (boshqa mazhabsiz yoki maqbul mazhabsiz noshirlar va kitob chop qiladigan)lardan bo`lgan tag`yirot (o`zgartirish) va tahrifot (buzish) va mulhaqot (qo`shimcha qo`shish)lar bordur!”.</p>
<p id="i">Maqolada shunga o`xshash bir qancha ogohlantirishlar batafsil bayon etiladi va “Xulosaning tahrifot va mulhaqotlari” nomi ostida mazhabimizning mazkur mo`tabar fatovo asarining Hindistonning ushbu nashridagi o`zgartirishlarni birma-bir keltirgan. Uning qo`lyozma nusxalari bilan solishtirib chiqilgan. Masalan, vahhobiylarning e`tiqodlaridan bo`lgan ushbu jumlalar mazkur nashrda kirib qolgan ekan:</p>
<p id="ia">من اتخذ شيخا للهداية فهو ضالّ لانّ الهادى هو الله تعالى</p>
<p id="i">“Kimki biror shayxni yo`l boshlovchi sifatida tutsa, bas, u adashgandir. Chunki, shak yo`qki, hodiy, ya`ni yo`l boshlovchi u Alloh taolodir”.</p>
<p id="i">Aslida, bu yerda gap hidoyat qiluvchining kimligi haqida ketayotgani yo`q, balki shayxlarga qo`l berish mumkin emasligi haqida ketayapti. Zotan, shayxga qo`l bergan hech bir musulmon haqiqiy hodiyni o`z piri deb bilmaydi, balki Alloh taolo ekanligini e`tirof qiladi. Buzg`unchilar esa pirga qo`l berishni inkor qilish maqsadida bu gaplarni qo`shib yuborganlar.</p>
<p id="i">Shuningdek, “Xulosa”ning yuqorida aytilgan nashrida o`liklarga atab Qur`on o`qimaslik kerak, degan so`zlar ham qo`shilgan ekan...</p>
<p id="i">Umuman, maqolaning davomi yana borligi va`da qilinsa-da, ammo, afsuski, jurnalning keyingi nashrlarida chop etilmagan.</p>
<p id="i">“al-Isloh” jurnali chop etilayotgan davrlarda, ya`ni, XIX asr oxiri-XX asr boshlariga kelib, musulmon Sharqida juda katta o`zgarishlar ro`y bera boshladi. Bu davrda islomiy uyg`onish sodir bo`ldi. Bunga hozirgi kunda jadidlar deb atalayotgan ma`naviy-mafkuraviy harakat boshqaruvchilari sababchi edilar. Ular yangi-yangi asarlar, millatni, xalqni g`aflatdan ogoh qiladigan kitoblar, risolalar, maqolalar, da`vatlar bilan chiqdilar. Ularning orasida ham yaxshi-yomonlari bor edi. Ularning ayrimlari o`sha paytlarda ancha jonlanib qolgan salafiylar, vahhobiylardan ogohlantirdilar bizni.  </p>
<p id="i">Ana shunday zotlardan biri Ahmad Hodiy Maqsudiy(<span id="manba">U Ahmad ibn Nizomiddin al-Hodiy al-Maqsudiy bo`lib, 1285/1868 yil Qozonda Toshsuv qishlog`ida tavallud topgan. Uning “Muallimi avval” nomli kitobi 30 dan ortiq marta qayta-qayta nashr etilgan. “Shifohiya” asari esa hozirgacha ayrim madrasalarda darslik sifatida o`qitiladi. Qrimdagi “Zanjirli” madrasasida mudarrislik qilgan. U milodiy 1941 yilda vafot etgan.</span>) edi. Uning ko`plab asarlari orasida “Ibodati Islomiyya” asari shuhrat qozondi. Kitob o`zining savol-javobli tarzda yozilganligi, sodda, tushunarli tilda bayon etilgani, ahli sunnat val-jamoat e`tiqodiga, Hanafiy mazhabiga bo`lgan muhabbati va ixlosi bilan ajralib turardi. Unda “Qabristonga borib ziyorat qilmak” faslida “Tanbih”, ya`ni, vahhobiylardan ogohlantirish bor.</p>
<p id="i">Mazkur “Ibodati Islomiyya” asarida vahhobiylarning qabrlarni ziyorat qilishdan qaytarishlari, xususan, Payg`ambarimiz, sollallohu alayhi vasallamning muborak qabrlari ziyoratiga safar etishdan man` qilishlari alohida tilga olinib, bundan musulmonlarni ogohlantiruvchi qisqa va lo`nda fikrlar ham qayd etilgan edi.</p>
<p id="i">Shunga o`xshash sabablar bilan “Ibodati Islomiyya” qo`lma-qo`l bo`lib o`qila boshladi. Uni dinga mutlaqo qarshi bo`lmish sovet tuzumi ham to`xtata olmadi. Asarni yashirin tarzda musulmonlar o`qir va tarqatar edilar. Uni o`qigan musulmonlar vahhobiy degan guruh borligini, ularning asosiy e`tiqodlaridan biri qabrlarga qarshi kurashish, qabrlar ziyoratini, shu maqsadda qilingan safarlarni ta`qiqlash ekanligini yaxshi bilar edilar.</p>
<p id="i">Mustaqilligimizning ilk yillaridanoq ushbu asar bizning yurtimizda ham juda ko`p nusxada asl alifbosida nashr etilib, tarqatildi. Uni o`zbek yozuvida tabdil qilib tarqatishdi(<span id="manba">Qarang: -T.:Mehnat,1991. Ushbu nashrda vahhobiylardan ogohlantirish 141-142 betlarida berilgan.</span>). Uni tabdil qiluvchilari ham ko`payib ketdi. Uning muqovasi oq, qaerda va qachon nashr etilganligi ko`rsatilmagan nashri ham bor. Lekin unda muallifga, dinga nisbatan xiyonat qilinib, muallifning yuqorida aytilgan fikrlari tushirib qoldirilgan. Shu xilda asli ham kopiya usulida nashr etilgan, ammo vahhobiylar haqida aytilgan joyiga oq qog`oz qo`yib, ya`ni, ochiq qoldirilib tarqatilgan. Shuningdek, ushbu asar yaqinda yana yangidan tabdil qilinib, nashr etildi. Bizningcha, yana o`sha qabohat, muallif va dinga xiyonat! Ya`ni, yaqinda yangidan nashr qilingan nusxasida ham vahhobiylardan ogohlantirish qismi tushib qoldirilgan(<span id="manba">Ahmad Hodiy Maqsudiy. Ibodati Islomiya / Nashrga tayyorlovchi Yoqub Umar. -T.:Movarounnahr, 2004. Ushbu nashrda vahhobiylardan ogohlantirish 159-betida berilishi kerak edi.</span>).</p>
<p id="i">Hozirgacha qabrlarni ziyorat qilish maqsadida safarga chiqish harom deb e`tiqod qiladiganlar, hatto Payg`ambarimiz, sollallohu alayhi vasallamning muborak qabrlarini ziyorat qilishga bormaymiz, faqat ul zotning masjidlarida namoz o`qish uchun boramiz, deb ayyuhannos soladiganlar topilib qolmoqda. Holbuki, asrlar davomida musulmonlar Payg`ambarimiz, sollallohu alayhi vasallamning qabrlari ziyoratiga borish harom emas, mustahab, hatto vojib deb keldi. Ziyorat niyatida safar mumkin emas, deydigan Ibn Taymiyya(<span id="manba">U Abul Abbos Taqiy ad-din Ahmad ibn Abd al-halim ibn Abd as-salom ibn Taymiyya al-Harroniy bo`lib, 661/1262 yilda tug`ilgan. O`z davrining mashhur olimlaridan dars olgan va oz fursatda Islom olamining eng mashhur allomalaridan biriga aylangan. Juda ko`plab asarlar ta`lif qilgan. Jumladan, “Minhoj as-sunna”, “al-Fatvo al-hamaviyya”, “al-Vositiyya” kabi asarlari mavjud. U an`anaviy islom kalomi va fiqhidan chetlashgani uchun qattiq qarshilikka uchragan. U mahbuslikda 728 yil Zilqa`da oyida/1327 yil Sentyabrda vafot etadi. U salafiy va vahhobiylarning ma`naviy rahbari bo`lib, bugungi kunda ta`limoti va asarlari ko`plab nusxalarda nashr etilib, tarqatilmoqda.</span>) va uning tarafdorlariga ulug` imomlarimiz raddiyalar yozishdi, ularning da`volari noto`g`ri ekanligini isbotlab berishdi. Asarlarida qabrlar ziyoratiga chiqishning mustahabligi, hatto vojibligi haqida alohida kitoblar, risolalar yozildi(<span id="manba">Bu mas`ala haqida to`la ma`lumot olish uchun qarang: Kamoliddin ibn al-Humom. Fath al-qadir sharh al-Hidoya. -Bayrut: Doru sodir, Misrda “al-Kubro al-amiriyya” matbaasida 1310 yilda qilingan chopdan qayta nashr, II-juz`. -B.336-339.; Shuningdek, Muhammad Ayyub al-Hanafiy al-Peshog`ariyning “Hidoyat al-muslimin li-ziyorati Sayyid al-muslimin”, Ibn Hajar al-Haytamiyning “Javohir al-munzam fiy ziyorati qabr an-nabiyyi al-mukarram”, Abdulqodir al-Fokihiyning “Husn at-tavassul fiy odobi ziyorati Afzalir rusul”, Abdul haqq ad-Dihlaviyning “Jazb ul-qulub ilo diyoril mahbub”, Ali ibn Jamol ad-dinning “Vafo al-vafo bi-axbori dor al-Mustafo” asarlariga murojaat qiling.</span>).</p>
<p id="i">Shuningdek, mubtadi`lar va ba`zi ahli zohir ulamolar tavassulni mutlaqo inkor qiladilar. Holbuki, bu narsa tasavvuf ahli tomonidan va ko`pchilik zohir ulamolarimiz tomonidan durust amal deb e`tiqod qilinadi(<span id="manba">Tavassul borasida to`la ma`lumot olish uchun Mavlaviy Vakil Ahmad Sikandarfuriyning “al-Vasilat al-jalila fiy bahs at-tavassul bil-anbiyo” asariga murojaat qiling.</span>). Shuni ta`kidlash lozimki, bizning yurtlarimizda azaldan, asrlar davomida tavassulni xalqimiz qabul qilib kelishgan. Bu yerdan chiqqan ulamolar, allomalar bu narsalarga ijobiy qaraganlar. Zero, Parvardigorning o`zi o`likka ham tirikka ham qudrat va xislat ato qiluvchi zotdir! Shuning uchun olimlarimizning kitob va risolalarida tavassul va o`tganlar ruhi madadkor bo`lishini so`ralgan duolarni ko`plab uchratish mumkin. Yangi xildagi tarjimalarda ana shu narsalar qoldirilib yoki tarjimada boshqacha tarzda berilmoqda. Bu xildagi tarjima va tabdillar bizning an`analarimizni, qadriyatlarimizni, xususan, dinimizning asl qoida va uslublarini bilmaslik oqibatidir. Masalan, tavassul va istimdod borasida bir hadisni aytishadi. Bu hadis bizning yurtlarimizda juda mashhur bo`lgan:</p>
<p id="ia">اذا تحيرتم فى الامور فاستعينوا من اهل (اصحاب) القبور</p>
<p id="i">“Qachonki, ishlaringiz borasida hayronlikda qolsangiz, qabr ahlidan yordam istang!”</p>
<p id="i">Ushbu hadis Xivadagi mashhur avliyoulloh sanaladigan Pahlavon Mahmud, alayhirrahma, ziyoratgohining bosh darvozasiga mohir o`ymakor xattotlar tomonidan yozib qo`yilgan. Bu hadisning o`sha darvozaga yozilganiga bir necha asrlar bo`lgan. Uning yozilishiga taqvoli va parhezgor ulamolar, dinshunos, hadisshunos zotlar guvoh bo`lishgan...</p>
<p id="i">Ushbu hadis yaqinda tabdil etilgan “Kimyoi saodat” asarida ham keltirilgan. Aniqrog`i, tarjimon muqaddimasida keltiriladi. Uni tabdilchi birodarlarimiz oddiyroq qilib: “Dunyoning ishlariga hayron qolganingizda qabr ahllarini ziyorat qiling” tarzida tarjima qilib ketadilar(<span id="manba">Abu Homid G`azzoliy. Kimyoi saodat. Ruh haqiqati. Nashrga tayyorlovchilar: Mahkam Mahmud Andijoniy, Abdulloh Umar Toshkandiy. -Toshkent:Adolat, 2005. -B.19.</span>). Aslida, uni o`z holida qoldirib, muallif-mutarjimga nisbatan “xiyonat yo`li”ni tutmaslik darkor edi. Zero, bunday tarjimada ham muallifning maqsadi o`zgarib ketadi.</p>
<p id="i">Aslida, ulamolarimiz ushbu hadisi sharifni, garchi mashhur sahih hadislar to`plamlaridan topishmagan bo`lsa-da, lekin uning sahihligini ta`kidlab kelganlar. Shundaylardan biri Usmonlilar saltanatining muftiysi bo`lgan, mashhuru ma`lum alloma Ibn Kamol Poshsho(<span id="manba">U Usmoniylar saltanatining eng taniqli allomasi. 100 dan ziyod, ba`zi manbalarda 300 dan ziyod asar ta`lif qilgan barakotli ijodkor mualliflardan sanaladi. “al-Isloh val-Iyzoh”, “Tag`yir at-Tanqih”,  singari ko`plab matn va sharh asarlari mavjud. Ul zotni mazhabimizdan etishib chiqqan mujtahidlardan deb ulug`laydiganlar ham bor. Qustantiniyyada muftiy bo`lib turganida 946/1539 yilda vafot etgan.</span>), rahmatullohi alayhdir. U o`zining “Fiy sharh al-ahodis al-arba`iyn” risolasida ushbu hadisi sharifni (3-hadis) sharh qilib, uning sahihligini isbotlashga aqliy va naqliy dalillar keltirgan(<span id="manba">Ibn Kamol Poshsho. Rasoyili Ibn Kamol. 6-risola. Noshiri Ahmad Javdat. -Istanbul: Dor al-xilofati aliyya matbaasi, 1316. -B.62-64.</span>). Bu yerda bizning gap mazkur ibratli jumlaning haqiqatda hadis ekani yoki uning sahih yoxud sahih emasligi borasida emas, balki tavassulning to`rt mazhab doirasida ham joizligini aytib o`tishdir. Asrlar davomida ota-bobolarimiz unga ishonib kelganlar. Eski kitoblarni tarjima va tabdil qilayotganda, ularni o`zgartirishning yoki noto`g`ri talqin qilishning keragi yo`q.</p>
<p id="i">Agar kitoblarni qisqartirib tarjima qilish kerak bo`lsa, ma`lum bob va mavzular bugungi kun talabiga, o`quvchilarning ong-saviyasiga va kun dolzarbligiga javob bermaydigan bo`lsa, u holda kitoblarni qisqartirish mumkin, albatta. Bunda kitob so`zboshisida yoki muayyan joylarida kitob qisqartirilgani aytib o`tilishi lozim bo`ladi. Ayrim mavzular va ma`lumotlarni esa o`z holicha berib, ularning tarixiyligiga urg`u berilgan izohlar, o`tgan davrlarda yuzaga chiqqan masalalar ekanini aytib o`tish mumkin.</p>
<p id="i">Shunday qilib, ushbu taqrirotlardan ma`lum bo`ladiki, musulmonlar, musulmon ulamolari doimo ogoh bo`lmoqlari darkor. Qur`oni karimni noto`g`ri talqin qilayotganlardan musulmonlarni ogohlantirmoqlari, xalq orasida mavzu`, to`qima hadislar paydo bo`lishining oldini olmoqlari, va nihoyat, shariatimizning ustuvor kitoblariga suyanib yozilgan mu`tamad kitoblarni, ota-bobolarimiz asrlar davomida o`qib kelishgan asarlarni tahrif va buzuq tabdillaridan saqlanishiga harakat qilmoqligimiz lozim va lobuddir. </p>
<p id="i">Alloh taolo barchamizni dinimizga xolis va foydali xizmatlar qilishimizni muvaffaq aylasin! Hammalarimizdan o`zi rozi bo`lsin!</p>
<p id="i">Vallohu a`lamu bi-s-savob!</p>
</body>
</html>