<p id="title">HOIZANING TALOG`I MASALASIDA IBN TAYMIYANING FIKRI</p>
<p id="i">Bugungi kun Salafiylari tomondan “rahnamo”, deb tan olingan, asli fiqhiy mazhabi Hanbaliylik bo`lib, keyinchalik mazhabidan ajrab chiqqan Ahmad ibn Taymiya al-Harraniyning musulmonlar jamo`asiga qator xilof qarashlari bo`lib, ulardan biri hayz holidagi ayollarga aytilgan taloq masalasidagi fikridir. Ahli sunnat ulamolarining ijo`siga ko`ra, er hoiza ayolini taloq qilsa, orada nikoh rishtasi uziladi, shubhasiz taloq voqe` bo`ladi. Bu masalada Rosululloh solllallohu alayhi va sallamdan so`ng sahobalarning davridayoq ahli sunnat musulmonlarining fikri ittifoqiy bo`lib, ijmo` sobit bo`lgan. Ammo, Adashgan oqimlardan ravofizlar “hoizaning talog`i taloq emas”, degan bid`atni paydo qilganlar.</p>
<p id="i">Hanafiy olimlari ichida "ulamolar podshohi", deb tanilgan, hamyurtimiz Alloma Alouddin Kosoniyning aytishicha, hoizaning talog`i masalasida ijmo` sobit bo`lgach, ahli sunnadan hech kim unga qarshi chiqqan emas. Magar, (Ravofizlardan) Imomiyyalar ahli sunnaga qo`shilmaganlar.  (<span id="manba">Badoye, 4-j. 206-bet.</span>)</p>
<p id="i">Hijriy sakkizinchi asrda yashab o`tgan, Shofe`iy mazhabiga mansub Ibn Abdurrahmon Dimashqiy Usmoniy (r.a.) ham, o`zining “Rohmatu-l-umma fi ixtilofi-l-aimma” nomli asarida, hayz holidagi ayolni taloq qilish katta gunoh, shu bilan birga unga aytilgan taloq voqe bo`lishi haqidagi masalaning, ijmo`iy ekanini bildirgan.  (<span id="manba">Rohmatu-l-umma fi ixtilofi-l-aimma. 207/bet.</span>).</p>
<p id="i">Keyinchalik, hijriy yettinchi asrning oxiri, sakkizinchi asrning boshlarida Ahmad ibn Taymiya al-Harraniy ham bu masalada Ravofizlar bilan hamfikr bo`lgani haqida e`lon qildi. Uning bu fatvosi ijmo`ga qarshi chiqarilgan boshqa bid`atlari qatori aksar ulamolar tarafidan qabul qilingan emas. Balki o`z vaqtida unga qator raddiyalar, qilingan, jild-jild kitoblar yozilgan. Shunday bo`lsada, ibn Taymiyaning bu bid`ati boshqalari qatori ming taassufki, xozirga qadar yetib keldi.</p>
<p id="i">Bugungi kunda ham vahhobiy, yangi zohiriy va salafiylar kabi adashgan oqim a`zolari, shuningek, islom fiqhini, ahli sunna va-l-jamoani yaxshi bilmaydigan, o`z mazhabi fatvolarini teran tushunmaydiganlar ham uning gaplarini ko`tarib yurishibdi.</p>
<p id="i">Ular bu qarorlarida hoizaning talog`i bid`at, bid`iy taloq esa voqe` bo`lmaydi, nikohni ham buzmaydi, degan aqliy-mantiqiy puch xulosalariga tayanadilar. Ammo shariati islomiyada aqliy emas balki naqliy dalillar ustvordir. Aqliy dalillar hech qachon hujjatlarga bas kela olmaydi.</p>
<p id="i">Ahli sunna ulamolari ularga quyidagicha rad javobini berganlar:</p>
<p id="i">Sahih to`plamlarda bid`iy so`zlar bilan bid`iy taloq voqe bo`lishi va u bilan nikoh buzilishiga yetarlicha hujjatlar mavjud. Jumladan, bu mavzuda eng mashhur xabar Abdulloh ibn Umar (r.a.)ning oilasida bo`lib o`tgan voqe`ani misol qilish mumkin:</p>
<p id="i">Ibn Umar (r.a.) o`z ayolini hayzli holatida taloq qiladi, u kishining otasi Umar (r.a.) bu haqida Rasululloh sollallohu alayhi va sallamdan so`raydilar. Shunda ul zot Umar (r.a)ga:</p>
<p id="ia">مره فليراجعها حتى تطهر، ثم تحيض حيضة اخرى، فاذا طهرت فليطلقها ان شاْء قبل ان يجامعها او يمسكها، فانها العدة التي امر الله ان تطلق لها النساْء</p>
<p id="i">“Unga buyurgin, to hayzidan pok bo`lguncha (ayolini) qaytib (nikohlab) olsin, so`ngra, yana bir hayz ko`rib keyin pok bo`lsa, qovushmasdan oldin xohlasa taloq qilsin, xohlasa u bilan yashasin. Ana shunday qilishi, Alloh ayollarni taloq qilishda amr qilgan yo`riqdir”  (<span id="manba">Buxoriy, Muslim, Imom Ahmad, Bayhaqiylar rivoyat qilishgan</span>).</p>
<p id="i">Muhammad ibn Qudoma al-Maqdisiy (r.a.) mashhur “Al-Mug`niy” asarida taloqning turlarini bayon etilgan faslida, bid`iy taloqning dalillari qatorida yuqoridagi hadisni keltirib, unga qo`shimcha tarzda Imom ad-Doraqutniy (r.a.)ning sunan to`plamida keltirilgan rivoyatni ham taqdim qiladi. Unda shunday deyilgan: </p>
<p id="i">عن ابن عمر، انه طلق إمرأته تطليقة و هي حائض، ثم اراد ان يتبعها بتطليقتين آخرتين عند القرأين، فبلغ ذلك رسول الله صلى الله عليه و سلم فقال: "يا ابن عمر ما هكذا امرك الله، إنك اخطات السنة، و السنة ان تستقبل الطهر، فتطلق لكل قرء" (سنن الدار قطني4 /31)</p>
<p id="i">Ibn Umar (r.a.)dan rivoyat qilinganki, u kishi ayolini hayzli holida bir taloq qildi, so`ngra, uni ortidan yana ikkita taloqni ikki hayz vaqtida qo`yishni istadi. Bu xabar Rasululloh sollallohu alayhi va sallamga yetib bordi. Shunda ul zot aytdilar: “Ey, Ibn Umar! Senga Alloh bunday qilishni amr qilmagan. Sen sunnatda xato qilibsan. Sunnat shuki, poklikni kutib turasan, so`ngra har bir hayz oldidan taloq qilasan!”  (<span id="manba">Ibn Qudoma al-Hanbaliy. Al-Mug`niy. 10-j. 325-bet</span>).</p>
<p id="i">Bugunning yoshlariga, yuqoridagi kabi masalalarni puxta bilib olishlari, salafiylar va vahhobiylarning asl basharalarini tanib olishlari, ularning tutgan yo`llari aslida sahoba va tobe`inlarning yo`liga xilof ekani, o`zlari idda`o qilayotgan “biz asl sahobalar yo`liga da`vat etamiz, biz faqat qur`on va hadis asosida yashaymiz, falonchi yo pistonchiga emas Rosulullohga ergashamiz”, deganga o`xshash mazhabga tobe bo`lishni inkor etuvchi botil mafkuralarini anglab olishlari juda ham muhimdir.</p>
</body>
</html>