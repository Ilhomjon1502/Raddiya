<p id="title">DEVBAND ULAMOLARINING VAHHOBIYLAR BOSHLIG`I HAQIDAGI GAPLARI</p>
<p id="i">Devband ulamolarining e`tiqodlari aks ettirilgan “Devband ulamolarining aqidalari” nomli kitobda vahhobiylarning boshlig`i haqida ham fikr bildirilgan. Ushbu asar 1976 yili Muhammad Taqiy Usmoniy (hafizahulloh) so`zboshisi bilan Karochiningy “Dor al-ishoat” nashriyotida chop qilingan. Xalil Ahmad Sahoranfuriy (r.h.) tomonidan berilgan mazkur javobnomaga Devband ulamolarining barchasining e`tiqodi ma`nosida bir paytlar unga 23 nafar yetuk va taniqli olimlar qo`l qo`yganlar. Ular qatorida “Dor al-ulum”ning muftiysi Aziz ar-Rahmon (r.h.), Hind muftiysi Mavlono Kifoyatulloh (r.h.), Rashid Ahmad Ganguhiy (r.h.)ning o`g`li Muhammad Mas`ud Ahmad (r.h.), shuningdek, Mavlono Muhammad Oshiq Ilohiy (r.h.) va Ashraf Ali at-Tahonaviy (r.h.) kabi zotlar bor:</p>
<p id="i"><strong><em>Savol:</em></strong> <em>Muhammad ibn Abdulvahhob an-Najdiy musulmonlarning qonlari, mollari va obro`larini halol sanagan edi. Odamlarning hammasini shirkka mansub qilgan edi. Salafi solihlarni so`kkan edi. Bunga sizlar qanday qaraysizlar? Sizlar ham salafi solihlarni, musulmonlarni va qibla ahlini kofir deyishni joiz deb bilasizlarmi? Bu borada sizlarning maslagingiz qanday?</em></p>
<p id="i"><strong><em>Javob:</em></strong> <em>bizning nazdimizda ular borasidagi hukm “ad-Durr al-muxtor” sohibining xavorijlar to`g`risida aytgan gapidir! Unda: “Ular shunday bir qavmki, musulmonlar oldini to`sib chiqdilar. Ta`vil qilib, botilni ko`rdilar, kufr va ma`siyatni ko`rdilar, o`zlarining ta`villaricha urushishni vojib deb bildilar. So`ng bizning qonlarimiz va mollarimizni halol sanadilar, xotinlarimizni asir oldilar. Ularning hukmi bog`iylar – podshohga qarshi chiqqanlar hukmidir. Albatta biz ularni kofir deb hisoblamaymiz, botil bo`lsa ham, ta`vil bilan bo`lgani uchun”, deyilgan.</em> </p>
<p id="i">Ibn Obidin ash-Shomiy esa uning hoshiyasida bunday degan: “Bular bizning zamonamizda chiqqan Ibn Abdulvahhobning izdoshlariga o`xshaydi. Ular ham Najddan chiqqanlar, Ikki Haramga g`olib bo`ldilar. Ular o`zlarini hanbaliy mazhabidamiz deb ko`rsatdilar, lekin o`zlarini musulmonlar deb turib, e`tiqodlariga muxolif bo`lganlarni esa mushriklar, deb e`tiqod qildilar. Ana shu sababli ahli sunnani o`ldirishni muboh sanadilar va ulamolarni qatl qildilar. Alloh ularning shavkatini sindirsin”. </p>
<p id="i">Men aytamanki, uning o`zi (Muhammad ibn Abdulvahhob an-Najdiy) ham, unga ergashganlar ham bizning fiqh, hadis, tafsir va tasavvufdan iborat ilm silsilalaridan birorta silsilamizdagi mashoyixlarimizdan emas! </p>
<p id="i">Musulmonlarning qonlari, mollari va obro`larini halol sanash masalasiga kelsak, u nohaq bo`lishi mumkin va haq bilan bo`lishi mumkin. Agar u ta`vilsiz (haqsiz) bo`ladigan bo`lsa, u kufr va islom doirasidan chiqishdir. Agar u shariatga to`g`ri kelmaydigan ta`vil bilan bo`lsa, unda u fosiqlikdir. Agar haq bilan bo`lsa, joizdir, balki vojibdir (masalan, zinokorni jazolash kabi).</p>
<p id="i">Musulmonlarning o`tganlarini kofirga chiqarishga kelsak, ulardan birortasini kofir deyishdan Alloh saqlasin. Bu narsa dindagi o`zboshimchalik va bid`atdir. Mubtade`lardan iborat bo`lgan ahli qiblani biz kofirga chiqarmaymiz! Modomiki ular dindagi zarur bo`lgan birorta zarur hukmni (masalan, namozni) inkor qilmasalar bo`ldi. Agar dindagi zarur narsadan birortasini oshkora inkor qilsa, unda ehtiyot bo`lgan holda uni kofir deb bilamiz. Mana shu bizning yo`limiz va mashoyixlarimiz rahimahumullohu taolo yo`llaridir!</p>
<p id="i"><strong><em>“Aqoidu ulamoi Devband”. – B. 228-230.</em></strong></p>
</body>
</html>