<p id="title">MAZHABLARNI INKOR QILISHNING HUKMI</p>
<p id="i"><strong><em>Savol:</em></strong> <em>Birov mazhablarni inkor qilsa, ularni yomon deb hisoblasa, hadis kitoblariga ergashishni da`vo qilsa, uning hukmi qanday bo`ladi? U mubtade` bo`ladimi yoki yo`qmi?</em></p>
<p id="i"><strong><em>Javob:</em></strong> <em>Mazhab egalari – ular Abu Hanifa bo`ladimi, Shofi`iy bo`ladimi, Molik yoki Ahmadmi yoxud ulardan boshqalari bo`ladimi, mazhablarini tuzishda va masalalarni ishlab chiqishda shariatga xilof qilgan emaslar. Har birlari to`rtta asosiy manbaga – Qur`on, hadis, ijmo` va qiyosga suyanganlar. Ularning oralaridagi ixtiloflar oyat va hadislarning ma`nolarini tushunishda yuz bergan, xolos. Ularning birortasi bu borada taassubga yo`l qo`ymagan yoki qiyosni shariatga muqaddam ham qilmagan. Hidoyat imomlarining barchasi qiyosni ustun qo`yishdan pokdirlar. Ulardan birortasi tarafga bu aybni nisbat qilish ayni yolg`on va bo`htondir. </em></p>
<p id="i">Ayrim mutaassiblar hanafiylarni "ashob ar-ra`y" deyishlari e`tibordan soqitdir. Bu yerda qiziq gap xayolga keladi: ray` so`ziga kirgan "alif-lom" artikli "ahdiy" bo`lib, daqiq ray`ni bildiradi. Ya`ni, haqiqatdan ham hanafiylar daqiq, nozik ra`y sohiblaridirlar!</p>
<p id="i">Hofiz Ibn Hajar Asqaloniy Shofi`iy o`zining "al-Majma` al-muassas fi-l-mo`jam al-mufahras" asarida: "Hanafiy mazhabida bizning mazhabimizda uchramaydigan mustahkam asosga ega qoidalar mavjud", deb iqror bo`lgan. Alloh taolo o`z mazhabiga mustahkam bir zotning tilidan hanafiylikning go`zalligini vasf qildirib qo`ydi. Lekin uni ko`pchilik tushunmay keladi.</p>
<p id="i">Xullas, mazhablarning birortasi oyat va hadislar, ijmo` va qiyosga muxolif emas. Har bir masalaning asli mana shu to`rt narsadan birortasidandir. Shoh Valiyulloh Dehlaviy "al-Insof fiy bayon sabab al-ixtilof" asarida yozadi:</p>
<p id="ia">فلما مهدوا الفقه على هذه القواعد فلم تكن مسأله من المسائل التي تكلم فيها من قبلهم والتي وقعت في زمانهم إلا وجدوا فيها حديثا مرفوعا متصلا أو مرسلا أو موقوفا صحيحا أو حسنا أو صالحا للاعتبار أو وجدوا أثرا من آثار الشيخين أو سائر الخلفاء وقضاة الأمصار وفقهاء البلدان أو استنباطا من عموم أو إيماء أو اقتضاء فيسر الله لهم العمل بالسنة على هذا الوجه  </p>
<p id="i">Ushbu qoidalarga ko`ra fiqhning asosini qurdilar. O`zlaridan oldin birorta masala borasida so`z yuritilmagan, ularning zamonlarida vujudga kelgan bo`lsa, bu borada marfu`-muttasil yoki mursal yoxud mavquf bo`lgan sahih yo hasan yoki e`tiborga loyiq hadis topdilar. Ikki shayx (Abu Bakr Siddiq va Umar al-Foruq raziyallohu anhumo), boshqa xalifalar, shaharlarning qozilari va faqihlarining xabarlarini topganlar. Yoki o`sha hadis va xabarlarning umumiyligidan, ishorasidan yoxud taqozosidan istinbot qildilar. Shu xilda Alloh ularga sunnatga amal qilishni oson ayladi". Tamom.</p>
<p id="i">Demak, yuqoridagilarda ma`lum bo`ldiki, to`rttala mazhabni inkor qiluvchi yoki uni yomon deb biluvchi agar to`rt mazhab shariatga muvofiq bo`lganligi uchun shunday deb inkor qilsa yoki yomon sanasa, kofir bo`ladi. Chunki, u dinni xor qilgan va inkor qilgan bo`ladi. </p>
<p id="i">Agar u to`rt mazhabni shariatga va oyatu hadisga xilof degan e`tiqodda bo`lsa, u xatokordir. Biz buning xato e`tiqodda ekanini yuqorida zikr qildik.</p>
<p id="i">Tushunish lozimki, agar mujtahid imomlar masalalarni tahqiq qilib, istinbot qilib, tartibga solmaganlarida edi, tamomi olam zulmatda va gumrohlikda qolgan bo`lardi. Shariatning hukmlariga birov to`la xabardor bo`la olmasdi. Chunki, shariat hukmlaridan ko`pchiligi dalillarning zohiridan istinbot qilinmaydi. Demak, mazhablarni yomon deb bilish ehsonga noshukrlikdir. </p>
<p id="i">Hadis kitoblariga ergashish da`vosiga keladigan bo`lsak, agar da`vogar sahihni hasandan, hasanni zaifdan, nosixni mansuxdan ajrata oladigan bo`lsa, o`tgan muhaddislarning darajasida oyat hamda hadis va asorlarning ma`nolari sharhidan xabardor bo`lsa, undan tashqari, hadis va boshqa kitoblarga taalluqli bo`ladigan jami zaruriy fanlardan bilimi yetarli bo`lsa, unday kishi maqtovga sazovordir. Lekin, aniqki, bizning zamonamizda bunday kimsaning topilishi anqoning urug`ini topgan kabidir. Hijriyning sakkizinchi yuz yilligigacha bu sifatlar bilan tavsifanadigan zotlar ko`pchilikni tashkil qilardi. Shundan so`ng, to`qqizinchi yuz yillikda Alloma Jaloliddin Suyutiy xotimat al-huffoz (hofiz hadisshunoslarning oxirgisi) bo`ldilar. O`ninchi yuz yillikda ham ayrim olimlar – Ali al-qori, Shayx Abdulhaq Dehlaviy kabilar izma-iz muhaddis bo`la oldilar, lekin ular ham ana o`shalarning martabasiga yeta olmaganlar. Ana shundan beri to hozirgacha hadisni kama haqquhu (aniq, haqiqiy, tom ma`noda ) sahihidan zaifini ajrata oladigan mohir olimlar ham bu yoqda tursin, birorta kimsa uchramadi. Xudo hohlasagina bizning zamonamizda bo`lishi mumkin.</p>
<p id="i">Muhaddis deb shunday kimsani aytiladiki, "Sihohi sitta"ni dars qila olsin, umumiy ma`nodagi hadisning maqsadlarini tushuntira olsin.</p>
<p id="i">Inna lillahi va inna ilayhi roje`un! "Kashf az-zunun" sohibi Alloma Tojiddin as-Subkiydan bunday deb naql qilgan:</p>
<p id="i">"Bilginki, zamonamizdagi hadis ilmida nazari qosirlar "Mashoriq al-anvor"ni birrov qarab chiqib yoki al-Bag`aviyning "Masobeh"ini ko`rib, muhaddislar darajasiga yetib qoldim, deb o`ylaydilar. Buni ular hadisga johilliklari sababli qiladilar. Agar birov bu ikki kitobni zohir qalbidan to`la yod olsa, bu ikkoviga bir qancha hadis matnlarini qo`shgan bo`lsa ham u ignaning teshigidan tuya o`tgungacha hadisshunos bo`lib qolmaydi. Zamona ahli "an-Nihoya"gacha o`qiganni o`zlaricha muhaddislar muhaddisi, Ibn Asirning "Jome` al-usul"i bilan shug`ullangan kimsani esa Buxoriy al-asr deydilar. Agar bunga qo`shimcha ravishda u Ibn as-Salohning "Ulum al-hadis" asarini, an-Navaviyning "at-Taqrib"ini yod olgan bo`lsa ham u muhaddislar martabasiga yetib borgan bo`lmaydi. Muhaddis degani musnadlarni, "Ilal" kitoblarini, asmo ar-rijol fanini, oliy va nozil hadislarni, tanishi, shu bilan birga juda ko`p hadis matn to`plamlarini yod olishi, oltita sahih hadislar to`plamini o`qib eshitgan, "Musnadi Ahmad, "Sunan l-Bayhaqiy", "Mo`jam at-Tabaroniy"larni to`la o`qib chiqqan, bunga qo`shimcha ravishda hadis juzlaridan mingta miqdordagi juzlarni qo`shgan kimsa bo`ladi. Bu ham muhaddislikning eng past darajasidir". Tamom.</p>
<p id="i">Hijriy o`ninchi yuz yillikdan oldin yashagan as-Subkiyning davridagi holat shunday bo`lsa, bizning zamonamizning holiga nima deyish mumkin?!</p>
<p id="i">Bizning davrimizdagi o`zlarini mazhablarni yangilovchi deb bilib, haq mazhablarni bekorga chiqaradigan "muhaddis"lar barchani gumroh qiluvchidirlar. Masalan, ular hanafiylikdagi yoki shofi`iylikdagi qaysidir masalani "Sihohi sitta"dan topmasa, "Imom Abu Hanifa yoki Imom Shofi`iy bu masalani hadisga xilof ravishda aytgan", deydilar. Hadis fani "Sihohi sitta" bilan chegaralanib qolmaganini tushunishni istamaydilar. Holbuki, hadis kitoblari behisob va beadaddir. "Sihohi sitta"ga suyanilmagan bo`lsa, uning asli jami kitoblarda yo`qligini bildirmaydi.</p>
<p id="i">Vallohu a`lam bi-s-savob va indahu ilm al-Kitob!</p>
<p id="i"> <strong><em>(Abdulhay Laknaviy. Majmuat al-fatovo. 1-jild. – Laknav: Yusufiy, 1907. – B. 20-22).</em></strong></p>
</body>
</html>