<p id="title">ҲИЗБУТ ТАҲРИРНИНГ “ИЙМОН КЕЛТИРИШ”ДАГИ БИДЪАТИ</p>
<p id="i">Ҳизбут таҳрир оқимининг “Низомул Ислом” китобида мусулмон киши иймон келтиришда нимага эътибор бериши лозимлиги айтилган. Агар салафи солиҳинлар ва аҳли суннанинг мўътабар олимларининг сўзлари билан ҳизбут таҳрирнинг сўзларини қиёсласангиз, ҳизбнинг сўзларида битъатдан ўзга нарсани кўрмайсиз. Тўғри, сўз бошида чиройли мисоллар билан бошласада кулминацион нуқтага келганда илми саёзроқ бўлган одамни яхшигина адаштиради. Бора-бора иймонда ноқис қилиб, охири берк кўчага олиб киради. Сўзимиз исботи сифатида Тақиюддин Набаҳонийни “Низомул Ислом” китобининг арабий матнидан парчасини таржима қилиб, адашганлигини очиб берамиз:</p>
<p id="i">“Фитрий иймон виждон йўли орқали келади. У эса оқибати ишончли бўлмаган ва агар тарк этилса диққатни жамлашга олиб келмайдиган йўлдир. Виждон кўпинча ҳақиқати йўқ бўлган нарсаларга иймон келтиришни тўлдиртиради. Шунингдек,  виждон лозим сифатларни киши ишонган нарсаси учун (иймон келтирган) гавдалантиради (хаёлига олиб келади). Шунда куфр ёки залолатга тушиб қолади. Бут санамларга ибодат қилиш, турли хурофотлар (тўқималар), ёлғон-яшиқ сўзлар хато ҳисобланган виждон самарасидир. Шунинг учун, Ислом дини виждонни иймон келтириш учун ягона йўл қилиб танламади. Шундай бўлганда эди, улуҳиятда бир-бирига зид бўлган Аллоҳнинг сифатлари, моддий нарсалардан иборат бўлган Аллоҳнинг жасади, моддий нарсаларга ибодат қилиш орқали Аллоҳга яқинлашиш деган тушунчалар пайдо бўлар эди. Бу эса куфрга, ширкка, нотўғри тушунча ва содиқ иймон рад этадиган хурофотга олиб келар эди. Шунинг учун, Ислом дини ақлни виждон билан бирга истеъмол қилишни лозим қилди. Мусулмон киши Аллоҳга иймон келтираётган маҳал ақлини ишлатишлигини вожиб қилди. Ақидада тақлид қилишдан қайтарди. Шунинг учун, дин Аллоҳга иймон келтиришда ақлни ҳоким қилди. Аллоҳ таоло айтади: </p>
<p id="ia">ان فى خلق السموات والارض واختلاف الّيل والنهار لأيات لأولى الألباب</p>
<p id="i"><strong>Албатта, осмонлар ва ернинг яралишида, кеча ва кундузнинг ўзгаришида ақл эгалари учун белгилар бордир</strong> (<span id="manba">Бақара 164</span>)</p>
<p id="i">Шунинг учун ҳар бир мусулмон иймон келтиришни фикрлаш, изланиш, ўйлашдан бошлашлиги вожибдир. Иймон келтириш асносида ақл ҳокими мутлақ бўлишлиги шартдир” (<span id="manba">“Низомул Ислом” матни тугади</span>).</p>
<p id="i">Бу матнда кишини адаштирадиган 2 ҳолат мавжуд: </p>
<p id="i">1.	Киши иймон келтиришида виждон қўшилишлиги;</p>
<p id="i">2.	Тақлидий иймон инкор этилмоқда. </p>
<p id="i">Аҳли сунна вал жамоанинг мўътабар олимларидан бўлган Имом Насафий “Тамҳид” китобида иймон келтиришни қуйидагича тушунтиради: </p>
<p id="i">“Иймон – араб тили луғатида тасдиқлаш ва ишонишдир. Бир киши бирон ниманинг хабарини берса ва иккинчи киши уни тасдиқласа, бундай одамга мўъмин дейилади. Аллоҳ таоло Қуръони каримида Юсуф а.с. нинг акалари ҳақида хабар бериб шундай дейди:</p>
<p id="ia">وما انت بمؤمن لنا ولو كنا صادقين</p>
<p id="i"><strong>“Гарчи биз рост гапирсакда бизга ишонмайсиз” </strong> (<span id="manba">Юсуф 17</span>)</p>
<p id="i">Бу оятдаги “мўъмин” калимаси “тасдиқловчи”, “ишонувчи” маъносида келмоқда. Демак, ҳақиқий иймон қалб билан тасдиқлашдир. Банда Аллоҳга ҳақиқий иймон келтирса, Расулуллоҳ саллаллоҳу алайҳи ва салламга ва Аллоҳ ҳузуридан олиб келган нарсага ишонса ва тасдиқласа ҳақиқий мўъмин бўлади. Халқ унинг мўъмин эканлигини билиши ва унда Ислом ҳукмлари жорий бўлиши учун эса тил билан иқрор қилишлиги зарур бўлади. Бу сўзлар Абу Ҳанифа, Шайх Абу Мансур Мотуридий, Абу Ҳасан Ашъарий ва Ҳусайн ибн Фазл Бужалий р.а. лардан ривоят қилинган.</p>
<p id="i">Араб тили луғатида “Иймон” калимаси “тасдиқлаш” маъносини берар экан, ундан ўзга маънога ёйиш ёки бузиб талқин қилиш бир неча ноқулайликлар ва тушунарсиз ҳолатларга олиб келади. Бунинг оқибатида тилни бузиш, луғатни тарк этиш, шаръий лозим деб топилган йўлдан чиқишга олиб келади” (<span id="manba">“Тамҳид” матни тугади</span>).</p>
<p id="i">Имом Насафийнинг сўзларидан кўринадики киши иймон келтиришда “виждон” деган сифат ёки ҳолатга муҳтож эмас. Сўзимизни янада қувватлантириш мақсадида Аҳли суннанинг яна бир буюк олимларидан бири бўлмиш Абу Жаъфар Таҳовийнинг китобига ёзилган шарҳ “Шарҳи Таҳовий” китобидан иқтибос келтирамиз:</p>
<p id="i">“Иймон – тил бидан иқрор бўлиш ва қалб билан тасдиқ қилишдир. Бу иймонни изҳор қилиш эътиборидан тасдиқлашдир. Чунки тасдиқлаш ички иш бўлиб, у беркилган бўлади. У фақат иқрор ёки тасдиққа далолат қилувчи ишлар билангина билинади.</p>
<p id="i">Аммо мавжудлик ва ҳақиқатга айланиш жиҳатидан эса иймон дил билан тасдиқ қилишдир. Тил билан иқрор бўлиш, унинг белгиси ва изҳоридир.</p>
<p id="i">Иймоннинг тасдиғи ҳақида турлича фикрлар мавжуд:</p>
<p id="i">-	Имом Молик, Имом Шофеъий, Имом Аҳмад, Авзоъий, Исҳоқ ибн Роҳавайҳ ва бошқа ҳадис аҳли, Мадина аҳли, зоҳир аҳли ва мутакаллимлардан бир жамоа шундай дейди: “Иймон қалб билан тасдиқ қилиш, тил билан иқрор бўлиш ва аъзолари билан амал қилишдир”.</p>
<p id="i">-	Бизнинг асҳобларимиздан кўплари Имом Таҳовий зикр қилган сўзга иттифоқ қилишган: “Иймон – тил билан иқрор қилиш ва қалб билан тасдиқ қилишдир”.</p>
<p id="i">-	Имом Абу Мансур ал-Мотуридий ва Имом Абу Ҳанифалар эса: “Тил билан иқрор қилиш ортиқча рукндир, аслий эмас. Аслий рукн – қалб билан тасдиқ қилишдир. Иқрор эса, унга аломат ёки узрли бўлганлар учун шартдир” – деб янада аниқлик киритдилар.</p>
<p id="i">Бу ерда Имом Абу Ҳанифа иймон ҳақиқатига луғавий жиҳатдан назар қилган. Бошқа имомлар эса шаръий истилоҳ жиҳатидан эътибор беришган. Сабаби, шариатда тасдиқлашга намоз, рўза, ҳаж ва шунга ўхшаш амаллар шартлари қўшилган”. (<span id="manba">“Шарҳи Таҳовий” матни тугади</span>)</p>
<p id="i">Аҳли суннанинг бирон бир олими иймон келтиришда виждонни аралаштирмаган. Сабаби, виждон алоҳида бир нарса. У жоҳилда ҳам, оқилда ҳам мавжуд. Диндан узоқ, худони инкор этиб юрадиган ва айни пайтда ақлли виждонлилар ҳам кўп. Виждонни иймонга қўшиб, шартларидан бирига айлантириш бидъатнинг айни ўзидир. Чунки виждон на бир оят билан ва на бир ҳадис билан (<span id="manba">ҳатто заиф ҳадис бўлса ҳам) иймоннинг шартига қўшилмаган.</span>)</p>
<p id="i">Иккинчи адаштирадиган ҳолат – бу тақлидий иймон масаласидир. Бу масала кўп йиллар олдин ҳам кўтарилган. Фақат унда Ҳизбут таҳрир оқимининг “бобоси” бўлган Мўътазилий оқимида дуч келинган. Улар ҳам тақлидий иймонни инкор этган ва куфрга чиқарган. Бу масалани ўзимизнинг юртдошимиз Али Ибн Усмон Сирожиддин Ўший Фарғоний Ҳанафий “Бадъул Омолий” китобида шеърий назм орқали ифода этган. Сўнг уни кўпчилик олимлар шарҳ қилишган. Биз улардан  Исмоил ибн Абдулбоқий ибн Исмоил ал-Ёзжий Ҳанафий Дамашқий шарҳи “Зов ул лаалий шарҳу бадул амалий” китобини олиб ҳақиқатни билдирамиз:</p>
<p id="i">“Муқаллиднинг иймони, яъни бировнинг сўзини ҳужжатсиз қабул қилиш маъносида келади. Иймон қалб билан тасдиқ қилишдан иборат. Демак, шунга яраша далилни ҳам келтирмоғимиз лозим бўлади. Агар биров мен иймон келтирдим, деб айтса, лекин қалби билан тасдиқ қилмаса, ҳақиқий иймон келтирмаган бўлади. Шунинг учун, Аллоҳ таоло мунофиқларнинг иймонини инкор этиб шундай деди:</p>
<p id="ia">قالت الاعراب آمنّا قل لم تؤمنوا ولكن قولوا اسلمنا</p>
<p id="i"><strong>Аъробийлар иймон келтирдик, дедилар. Сен иймон келтирганингиз йўқ, лекин бўйинсундик денглар... деб айтгин.</strong> (<span id="manba">Ҳужурот 14.</span>)</p>
<p id="i">Имом Абу Ҳанифа, Имом Молик, Имом Шофеъий, Имом Аҳмад ва Имом Авзоийларнинг барчалари раҳматуллоҳи алайҳум муқаллиднинг иймони саҳиҳ, лекин далил қидирмаганлиги учун осий бўлади, деб айтишган. Мўътазилийлар эса муқаллиднинг иймони тўғри эмас, сабаби унда маърифат, яъни англаш йўқ, иймон эса англашдир, у мўъмин ҳам эмас, кофир ҳам эмас, деб айтадилар. Мўътазилийларнинг бошлиғи бўлмиш Абу Ҳошим муқаллиднинг иймони куфрдир, деб фатво ҳам берган (<span id="manba">Аллоҳ бировни ноҳақ кофир дейишдан ўзи сақласин</span>). Абу Ҳошим айтишича ким шубҳаларни даф қилиши мумкин бўлган ақлий далиллар масалаларини билмаса мўъмин бўлмайди.</p>
<p id="i">Энг тўғри сўз илм ва фиқҳ аҳлининг сўзидир. Яъни, иймон мутлақ тасдиқ қилишдир. Мисол учун: биров бир хабарни етказса, бошқа биров уни тасдиқ қилса, унга ишонибди, иймон келтирибди, деб айтиш дуруст бўлади. Худди шунингдек муқаллид ҳам. Муқаллид шу иймони билан Аллоҳ мўъминларга ваъда берган мукофотларга эришади. Шунингдек, Жаброил а.с. Расулуллоҳ саллаллоҳу алайҳи ва салламдан иймон ҳақида сўраганларида у кишининг қуйидаги жавоблари муқаллиднинг иймони саҳиҳ эканлигига далолат қилади:  </p>
<p id="ia">ان تؤمن بالله وملائكته وكتبه ورسله واليوم الآخر وتؤمن بالقدر خيره وشره من الله تعالى</p>
<p id="i">Аллоҳга, фаришталарига, китобларига, элчиларига, охират кунига, тақдирнинг яхшилиги ва ёмонлиги Аллоҳдан эканлигига иймон келтиришинг.... (<span id="manba">Муттафақун алайҳи</span>)</p>
<p id="i">Пайғамбар саллаллоҳу алайҳи ва саллам фақат тасдиқ қилиш орқали жавоб бердилар. Бу эса муқаллидда ҳосил бўлган ҳолатдир. Расулуллоҳ саллаллоҳу алайҳи ва саллам буюрилган ишларда ва айниқса, эътиқодий масалаларда бирон марта ақлий далилларга суяниб ўргатишга киришмаганлар, яъни қандай бўлса ўшандай қабул қилишга ўргатганлар.   </p>
<p id="i">Мўътазилийларнинг иймон маърифатдир, деган сўзига жавобан айтамизки маърифат, яъни билиш, тушуниш иймондан ўзга нарсадир. Сабаби, аҳли китоблар ҳам Муҳаммад саллаллоҳу алайҳи ва салламнинг пайғамбарлигини ўзининг фарзандини танигандек танир эди. Лекин Қуръон каримда келганидек тасдиқ қилмас эдилар”. (<span id="manba">“Зов ул лаалий шарҳу бадул амалий” матни тугади</span>)</p>
<p id="i">Олимларимизнинг очиқ ва аниқ баёнларидан билинадики иймон келтиришда ҳизбут таҳрирга эргашса иймони ноқис ва эътиқодда адашган бўлади.</p>
</body>
</html>