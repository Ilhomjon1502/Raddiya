<p id="title">SALAFIYLIK ARO ZIDDIYATLAR - 1</p>
<p id="i">Asosan, arab davlatlarida keng tarqalgan, keyingi davrda esa, asta-asta o`rta osiyo hududlariga ham kirib kelayotgan adashgan oqimlardan biri "salafiylik" oqimidir. Salafiylarning fikricha, bugungi Islom ummati adashgan, ummatni sahoba va tobe`inlar davridagi holga qaytarish zarur. Ummat qadimdan bid`at va hurofotlar ichida yashab kelmoqda. Islomni bid`atlardan tozalab, asl salaflar davriga qaytarmoq va isloh qilmoq lozim. Shuningdek, ularning iddaosicha, bu sharafli vazifani zimmasiga olgan va din g`amida qayg`urayotgan jonkuyarlar ham, faqat salafiylarning o`zidir. </p>
<p id="i">Islom dini ta`limoti bo`yicha, oxiratda musulmonlar jamo`asidan faqat birgina toifa jannatiy bo`lib, qolgan toifalar jahannamiydir. Jannatiy toifa bu — Payg`ambarimiz Muhammad sollallohu alayhi va sallam va u zotning sahobalariga ergashgan jamo`a. Ya`ni, Payg`ambarimiz va sahobalar kabi etiqod qilgan, aqidaviy qarashlarida ziddiyat yo`q, bir-birlarini kofir yo bid`atchiga chiqarmagan, e`tiqodiy birdam jamo`a bu – jannatga kiruvchi, najot topuvchi jamo`adir. Salafiylar o`zlarini "huddi shu toifa vakillari biz erurmiz", deb aytadilar.</p>
<p id="i">Xo`sh, haqiqatan shundaymi? Ya`ni, salafiylik ta`limotida aqidaviy birdamlik mavjudmi yo ziddiyatlar ham uchrab turadimi?</p>
<p id="i">Keling, bu savolga javob topish uchun ularning eng ko`zga ko`ringan, taniqli rahnamolaridan bo`lmish, Ibn Taymiya va uning izdoshlaridan ba`zilarining ayrim aqidaviy qarashlarini o`rganamiz.</p>
<p id="i"><strong>"Do`zaxning abadiy yoki foniyligi" masalasi</strong></p>
<p id="i">Avvalo, shuni eslatib o`tamizki, do`zahning foniy yoki abadiy ekanligi usulidinning xatarli masalalaridan bo`lib, bunda ixtilof qilishga aslo yo`l yo`q. Zotan, e`tiqodiy masalalardagi ixtilof ikki tomondan birini yo kofir yo bid`atchi ekanining nishonasi bo`ladi.</p>
<p id="i">Aqoid ilmidan xabari bor ahli ilmlar orasida keng tarqalgan, mashhur gap borki, "Ibn Taymiya va uning shogirdi Ibn Qayyim al-Javziya ikkisining aytishicha, do`zax abadiy emas. Kuni kelib do`zax aholisi yetarli jazo olib bo`lganidan keyin, jannatga chiqariladi va shu bilan do`zah foniylikka yuz tutadi", bu gap aksar kitoblarda salafiylarning eng ulug`i Ibn Taymiya va uning yaqin talabasi Ibn Qayyim al-Javziyaga nisbati berib kelinadi. Hatto, ba`zi olimlar bu masala yuzasidan Ibn Taymiyaga raddiyalar ham bitgan. Misol tariqasida Amir San`oniyning "Raf`u-l-astor li ibtoli adillati-l-qoiliyna bifano`in nor", nomli kitobini keltirish mumkin. Muallif kitobni ibn Taymiya va uning o`quvchisi Ibn qayyim al-Javziyaga rad javob tariqasida bitadi. Kitobda do`zax ham, jannat ham o`z aholisi bilan abadiy ekani yetarli va qoniqarli dalillar bilan isbot qilingan va Ibn Taymiya va unga bu masalada ergashganlarning so`zi puch ekani ochiqlab berilgan.</p>
<p id="i">Eng qiziq jihati shuki, bu kitobni salafiylarning ishongan "tog`"laridan biri salafiy imom Nosir Alboniy tahqiq qilib, ko`rib chiqadi va muallifni maqtab, uning ilmiy ishiga yuqori baho berib, yangi nashrda o`z muqaddimasini ham qo`shimcha qiladi. Kitobning 1984 yil Bayrutdagi "Al-maktabatu-l-islomiy", bosmaxonasida chop qilingan nusxasining 25-chi sahifasida salafiy imom Alboniyning ushbu so`zlari bor: </p>
<p id="ia">فكيف يقول ابن تيمية: "و لو قدر عذاب لا اخر له لم يكن هناك رحمة البتة" فكان الرحمة عنده لا تتحقق إلا بشمولها للكفار المعاندين الطاغين! اليس هذا من اكبر الأدلة على خطاء ابن تيمية و بعده هو و من تبعه عن الصواب فى هذه المسألة الخطيرة؟! غفرانك اللهم!</p>
<p id="i">Ya`ni, Ibn Taymiya quyidagi gapni qanday asos bilan aytgan ekan: "Agar, cheksiz azob mavjud deb faraz qilinsa, u holda (Allohning) rahmati yo`q ekan, degan xulosa chiqadi.", Ibn Taymiyaning fikricha, Allohning rahmati qachonki, adashgan kofirlarni ham qamrab olsagina mavjud bo`ladi ekan! Shuning o`zi Ibn Taymiya va unga ergashganlarning, bu xatarli masalada, to`g`ri yo`ldan yiroqlashib ketganiga eng katta dalillardan emasmi ?! Ey Allohim o`zing kechir!  (<span id="manba">Raf`u-l-astor li ibtoli adillati-l-qoiliyna bifano`in nor. Tahqiqi Muhammad Nosiruddin Alboniy. Maktabatu-l-islomiy. Bayrut. 1984.</span>).</p>
<p id="i">Bu iboralarni mulohaza qilib ko`rgan har bir aqlli inson hayratdan yoqa ushlamasdan iloji yo`q. Chunki, "Salafiy" oqimining barcha a`zolari Ibn Taymiyani "salafiychilik"ning asoschilaridan biri, deb tan oladi. Nosir Alboniyni esa bu yo`lning davomchilaridan, deb boshlariga ko`taradilar. Nosir Alboniy bu masalada ahli sunna val-jamo`aga muvofiq bo`lgan bo`lsa, Ibn Taymiya muxolif bo`lgan. </p>
<p id="i">Tabiiy savol tug`iladi: do`zaxning boqiyo yo foniy ekanida ikki salafiy rahnamodan qay biri haq? Bilamizki bu masala usulidin masalalaridan bo`lib unda faqatgina bir xil qarashga yo`l bor, ikkinchi fikr egasi aniq zalolatda bo`ladi. bu yerda Ibn Taymiya zalolatdami yoki Nosir Alboniy adashganmi?</p>
<p id="i">Islom ummatini birdamlikka, asl salaflar yo`liga da`vat qilayotgan "salafiy"chilik targ`ibotchilari bu haqda nima der ekanlar?! Ularning o`zlari ulug` bobokalonlari Ibn Taymiyaning bu e`tiqodidan xabarlari bormi ekan?! Nahotki salaflar, deb ta`rif berilmish sahoba va tobe`inlar orasida shunaqangi ziddiyatlar mavjud bo`lgan bo`lsa?! Salafiylar qayoqqa ketmoqdasiz?! Ummatni qayoqqa yetaklamoqdasiz?!</p>
</body>
</html>