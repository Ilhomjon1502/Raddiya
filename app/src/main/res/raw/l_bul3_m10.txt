<p id="title">ILM O`RGANIB ADASHGANLAR</p>
<p id="i">Kuni kecha bir yigit bilan suhbatlashdim. O`zi Samaraqandlik. Toshkent – Samarqand yo`nalishi bo`yicha taksi qilib qatnar ekan. Tirikchilik. Men ham komandirovkamni tugatib Toshkentga qaytayotgan edim. Xushmuomali haydovchi. O`qimishli. Suhbat davomida diniy saviyaga ega ekanligi ma`lum bo`ldi. Yanada chuqurroq suhbatlashsam musulmonlarning markazi bo`lgan Makka universitetining qorilar yetishtirib chiqaradigan bo`limida 5 yil o`qib kelibdi. 7 xil qiroatning 5 xilida bemalol qiroat qila olar ekan. Arab tilini “suv qilib” ichib yuborgan. Ota onasini so`rab surishtirsam tanish odamlar chiqib qolishdi. Makkaga borishidan oldin Qur`oni Karimni yodlab ko`pchilikning havasini keltirgan yosh qori ekan. Ulg`ayibdi. Tanimabman. Keyin esa hayron qoldim. Nega shunday yosh, kuchli qori xalqning eng old odami bo`lish o`rniga moshinada kira qilib yuribdi. Uning o`rni emas. Taajjub...</p>
<p id="i">Suhbatni kengroq oldim. Nega kira qilib yurganligining sababini so`radim. Dindan suhbatlashdim. Afsuski e`tiqodida buzuqlik bor ekan. To`rtala mazhabni qoralashga tushdi. Nima emish, odamlar qur`on va sunnatga amal qilsalar yetarli ekan. Vaholanki to`rtala mazhab ham qur`on va sunnatdan tashqari emasligini tushuntirdim. Tushunmaydi. Eshitishni istamaydi ham. Chet elda o`qib kelgan kitoblar kuchliroq yozilgan emish. O`zimizda qanchadan qancha  mo`tabar kitoblar yozilganku desam, bular sovet ittifoqidan oldin yozilgan, u paytda ilm keng rivojlangan. Sho`ro davri kelib, islom tugatilgan. Bu diyorlar kufr diyoriga aylangan. Movarounnahrda ilm yo`q, deb allambalolarni so`zladi. Jim bo`ldim. Gapiga quloq tutdim. Bu qori qaysi oqimning ta`siriga tushib qolganligini aniqlashga harakat qildim. O`zidan so`rasam “men sunnatga amal qiladigan mo`minman” deb javob berdi. </p>
<p id="i">Ha ... demak, bu qorining e`tiqodi buzuqligi sababli shundayin xor bo`lib yurgan ekan. Shuncha yil davomida qattiq mashaqqatlar bilan olgan bilimidan atrofdagilar foyda olish o`rniga zarar olar ekan. Bu qori yurtimizdagi olimlarni mensimas, qanchadan qancha ziyoratgohlarni tanqid ostiga oldi. Odamlar qabrlarga sig`inmoqda, qabrlarni tekislash kerakligini qayta-qayta ta`kidladi. Men unday emasligini, tushunmagan omiy odamlar ba`zida adashib qolyapti, lekin xalqimiz ulug`larni ziyorat qilish odoblarini anchayin tushunib qolganligini tushuntirsam ham, bu shirk deb turib oldi.</p>
<p id="i">Qorining e`tiqodi buzilishiga kim sababchi bo`ldi ekan degan savol qiynadi. O`qishga o`zi tashabbus qilib bordimi yoki davlat tasarrufidagi biron o`quv yurti tomonidan bordimi? So`rab surishtirsam davlat mutasaddilardan biron kishi bilan maslahat qilmay o`zi chiqib ketgan ekan. Demak, o`zi tanlagan yo`l ekan. Ilm o`rganib adashgan “olim”.</p>
<p id="i">Yaxshi ham bizning O`zbekistonimizda chet elga o`qish masalasida juda qattiq e`tibor berishadi. Afsuski qo`shni mamlakatlarda, xususan,  Qozog`istonda bu holatlarga umuman e`tibor berishmaydi. Misol uchun,  Sayram tumani Mankent shahrida yashovchi Ma`mur ismli yigit Jalol ota masjidida faoliyat olib bormoqda.</p>
<p id="i">Odamlar o`rtasiga bundayin e`tiqodi buzuq olimning yurishligi katta fasodga, katta tortishuvlarga, katta fitnalarga olib keladi. Chet elda, arab mamlakatlarida ilm olish maqsadida ko`plab yoshlarimiz chiqib ketishmoqda. Ular kimlardan ilm olmoqdalar. Qandayin do`stlar bilan suhbatda bo`ladilar. Kimlarning qo`liga tushib qoladilar... biz bilmaymiz.</p>
<p id="i">So`fi Olloyor: </p>
<p id="i">Aqida bilmagan shaytona eldir,</p>
<p id="i">Agarchi ming yil amal qilsa ham yeldir.</p>
</body>
</html>