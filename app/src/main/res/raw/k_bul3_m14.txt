<p id="title">ИРОҚ ВА ШОМ ДАВЛАТИ – МУСУЛМОНЛАРНИНГ ФИТНАСИ</p>
<p id="i">Ҳозирги пайтда катта диний масалалардан бири халифалик ва жиҳод мавзуидир. Кўпчилик мусулмонларимизни қийнаган ва кўп савол берилишига сабаб бўлган мавзудир. Биз Ўрта Осиёда минтақасида туриб мусулмон биродарларимизга ёрдам бера олмаяпмиз, деган мўъминлар ҳам йўқ эмас. Ҳатто Ироқ ва Шом давлатига бориб бошини не кўйларга солаётганлар ҳам бор. Хўш азиз биродарлар Қуръон ва ҳадисда бу масалага қандай ёндошилади. Пайғамбаримиз с.а.в. қиёматгача келган охир замон пайғамбари бўла туриб, наҳотки шунга ўхшаш масалага жавоб қолдирмаганлар  ёки ҳеч бўлмаганда ишоралар ҳам қолдирмаганлар. Йўқ мусулмон биродарлар. Пайғамбаримиз с.а.в. айнан шунга ўхшаш ҳолатни кўра билганлари учун ҳам бизлар мўъминларга очиқ ҳадисларни ва очиқ ҳужжатларни айтиб кетганлар. У киши ўзларидан гапирмаганлар. Ҳар бир сўзлари ваҳий бўлган. Қуръонда</p>
<p id="ia">وما ينطق عن الهوى </p>
<p id="i"><strong>У ҳаводан нутқ қилмас.</strong> (<span id="manba">Нажм 3.</span>) деб Оллоҳ таоло билдирмоқда.</p>
<p id="i">Ироқ ва Шомдаги ҳолатни яхшилаб ўрганиб чиққан мусулмонлар унинг динга умуман дахли йўқлигини билиб олади. Улар ўзларини ислом давлати дейишсада аслида залолат давлати ҳисобланади. Қилаётган ишлари ҳеч бир дин арконига тўғри келмайди. Жиҳод - ислом аркони деб бонг уришади ва ўзгаларнинг молини талон тарож қилишмоқда. Пайғамбаримиз с.а.в. жиҳод деб ўзга мусулмоннинг ёки ғайри диннинг молини талон тарож қилмаганлар. У кишида раҳм-шафқат туйғуси доим ғазабдан устун турган. Ҳатто мусулмонлар номидан талон тарож қилган одамларга қарши бориб курашганлар.</p>
<p id="i">Ироқ ва Шомликлар биз мусулмонларга қарши курашаётганларга қарши курашмоқдамиз деб даъво қилмоқдалар. Лекин Лаилаҳа иллалоҳ деган 13 мингдан ортиқ оилани бош панасиз, ибодатсиз қилишга сабаб бўлмоқдалар. Биз мунофиқларга, исломни ичкаридан емирадиганларга қарши курашмоқдамиз деб даъво қилмоқдалар. Лекин ўзлари исломни ости ва устидан емираётганлардан бўлиб қолмоқдалар. Бошлари фитна қилиш ва тафриқага солишдан чиқмаяпди.</p>
<p id="i">Оллоҳ таоло айтади:</p>
<p id="ia">ان الذين فرقوا دينهم وكانوا شيعا لست منهم فى شيء</p>
<p id="i"><strong>Динларини тафриқа қилиб, ўзлари гуруҳбозлик қилганлар билан ҳеч бир алоқанг йўқ </strong> (<span id="manba">Анъом 159</span>). Яъни ислом давлати деб фитна ва фасод қилаётганлар аслида мусулмон эмас. Уларнинг иши гуруҳбозлик, оқим тузиш, ташкилот ва партия тузиш.  Улар менинг олдимда жавоб беради, деб Оллоҳ таъкидламоқда.</p>
<p id="ia">ولا تكونوا كالذين تفرّقوا واختلفوا من بعد ما جاءهم البيّنات</p>
<p id="i"><strong>Ўзларига очиқ баёнотлар келганидан кейин бўлиниб ихтилофга тушганларга ўхшаш бўлманглар</strong> (<span id="manba">Оли Имрон 105</span>). Яъни, бошқа мусулмонларни йўлдан уриб ўз манфаатларинга хизмат қилдирманглар. Ўзга мусулмонларнинг ўртасида бузилиш олиб келишига йўл қўйманглар.</p>
<p id="i">Фитна қилиш ва бўлинишга олиб келиш жиҳод бўла олмайди. Шунинг учун Пайғамбаримиз с.а.в. фитна бўлган жойда уруш қилишдан қайтарганлар. Имом Абу Довуд “Малоҳим” (Қонли жанглар) китобида, Ибни Можа “Ал- Фитану” (фитналар) китобида ва Имом Аҳмад Абдулло ибни Амр ривоят қилган ҳадисда қуйидагича келади:</p>
<p id="ia">بينما نحن حول رسول الله صلى الله عليه وسلم إذ ذكروا الفتنة أو ذكرت عنده قال : "إذا رأيت الناس قد مرجت عهودهم، وخفت أماناتهم، وكانوا هكذا وشبّك بين أصابعه" قال : فقمت إليه فقلت له : كيف أفعل عند ذلك، جعلني الله فداك؟ قال "الزم بيتك، واملك عليك لسانك، وخذ ما تعرف ودع ما تنكر، وعليك بأمر خاصة نفسك، ودع عنك أمر العامة</p>
<p id="i">Биз Пайғамбаримиз с.а.в. атрофларида ўтирганимизда саҳобалар тўсатдан фитна ҳақида эслашди. Шунда у киши айтдилар: “Агар одамлар ваъдасини бузганини, омонатларга енгиллик билан қараганлигини ва бундайлигини кўрсанг, деб бармоқларини аралаштирдилар”. Мен туриб у кишига айтдим: “Оллоҳ мени сизга фидо қилсин! Ўша пайтда нима иш қилай”. У киши айтдилар: “Уйингда ўтир. Тилинга эга бўл. Яхшини ол, ёмонни ташла. Яна сенга хоссатан, омманинг ишини ўзингдан соқит қил”.</p>
<p id="i">Ироқ ва Шомликлар оммаси худди шундайин қилишмоқда. Уларда аҳдга вафо йўқ. Омонатга хиёнат ҳар бир кўчада кўрилмоқда. Пайғамбаримиз с.а.в. уйингда ўтир, бола чақангни боқ, оддий ислом ҳаёти билан яша, намоз ва рўзаларингни тут, закотингни бер, демоқдалар. Шунингдек, тилингни тий. Турли жиҳод қилиш ва халифа тузиш деган фитналардан узоқ бўл. Чунки фитна қилиш одам ўлдиришдан ҳам каттароқ гуноҳ ҳисобланади, деб айтмоқдалар. Оллоҳ таоло</p>
<p id="ia">الفتنة اكبر من القتل</p>
<p id="i"><strong>Фитна қилиш ўлдиришдан каттароқ гуноҳ.</strong> (<span id="manba">Бақара 217</span>), деб айтди.</p>
<p id="i">Айнан шу суннатга амал қилгувчиларнинг иши бўлади. Айнан шу ҳолат Аҳли суннат ва Аҳли ҳадиснинг йўли бўлади. Ироқ ва Шомликлар юқоридаги ҳадиснинг тескарисини қилишмоқда. Ҳатто бу фитналарига бошқа мусулмонларни жалб қилиб бир байроқ остида ҳаракат қилиш кераклигини таъкидлашмоқда. Аслида ислом байроғи эмас, фитна ва фасод байроғига жалб қилмоқдалар. Айрим жоҳил мусулмонлар илмсизлиги туфайли уларга қўшилганлигини эшитиб қолмоқдамиз. Биз ана ўша мусулмонларга қарата юзланамиз. Уйингиздаги мусулмончилик ҳаёти Ироқ ва Шомга бориб қиладиган мусулмончилигингиздан минг чандон афзалроқ. Йўқ, балки миллиард чандон, ҳисобсиз афзалроқ. Чунки фасод билан мусулмончилигини бажаришга ҳаракат қилган мусулмон билан тинч ва хотиржам уйида мусулмончилигини бажараётган одам ўртасидаги фарқ ҳисобсиздир. Тинч мусулмонлар жамоатини ташлаб фасод жамоатга қўшилиш Пайғамбаримизнинг с.а.в. қуйидаги ҳадисларига мувофиқ бўлади. Имом Бухорий “Аҳком” китобида, Имом Муслим “ал-Иморату” китобида Ибни Аббосдан ривоят қилиб айтадилар. Пайғамбаримиз с.а.в. айтдилар: </p>
<p id="ia">ليس أحد يفارق الجماعة شبرا فيموت إلا مات ميتة جاهلية</p>
<p id="i">Жамоатни бир қарич ажратса-ю, вафот этиб қолса жоҳил, нодон одам бўлиб ўлибди.</p>
<p id="i">Нима қилиш керак! Биз бу саволнинг жавобига суннатга эргашамиз.  Энг суннатга мувофиқ иш бу фитнадан, урушдан йироқда туриш. Мабодо ичига тушиб қолса, фитна қўли етмайдиган жойга ўтиш. Пайғамбаримиз с.а.в. ҳадисда келтирадилар:</p>
<p id="ia">يوشك أن يكون خير مال المسلم غنم يتبع بها شعف الجبال ومواقع القطر، يفرّ بدينه من الفتن</p>
<p id="i">(Шундай замонлар келадики) мусулмоннинг энг яхши моли қўйи бўлади. У тоғнинг чўққисига ва ён атрофларига қўйни эргаштириб боради. Бу билан ўз динини фитнадан олиб қочади. (<span id="manba">Имом Бухорий “Бадул хулқ” (Ёмон хулқ) китобида келтирган</span>).</p>
<p id="i">Биз Ўрта Осиё минтақаси мусулмонларимиз. Худога шукурки биз фасодчилардан анча узоқдамиз. Пайғамбаримиз с.а.в. айтганридек қўю эчкиларимизни тоғма тоғ олиб юришга эҳтиёжимиз йўқ. Чунки яшаб турган жойимиз уруш ва фитнадан анча йироқда. Биз ўз тилимизга эга бўлиб туришимиз катта жиҳод бўлади. Ўз нафсимизни тарбиялаб пайғамбарона ҳаёт гузаронлик қилишимиз катта жиҳод бўлади. Чунки Пайғамбаримиз с.а.в. кофирларга қарши урушдан қайтаётиб “Биз кичик жиҳоддан катта жиҳодга қайтмоқдамиз”, деб нафс тарбиясини катта жиҳод деганлар.</p>
</body>
</html>