<p id="title">NOTIQLIK – AQIDASI TO`G`RILIK EMAS!</p>
<p id="i">Islom tarixida ajralib chiqqan ilk oqimlardan biri mo`taziliylik deb ataladi. Uning asoschisi Vosil ibn Ato degan shaxs hisoblanadi. U Abu Huzayfa Vosil ibn Ato al-G`azzol al-Maxzumiy al-Mo`taziliy (700-748) bo`lib, avvaliga buyuk tobe`in Hasan al-Basriy rahimahullohning shogirdi bo`lib yurgan. Gunohi kabira – katta gunoh qilgan kimsaning imoni borasida Hasan al-Basriy rahimahulloh bilan tortishib qolib, mana shu Vosil ibn Ato ajralib chiqib ketgan. Mo`taziliylar rahbari: “gunohi kabira qilgan odam imondan chiqib ketadi, lekin kufrga kirmaydi, balki bu ikkisining orasida bir manzilda bo`ladi. Agar shu gunohiga tavba qilmasdan o`lib ketsa, do`zaxda abadiy qoladi”, degan aqidani ilgari surgan edi. Ahli sunnat va jamoatning asosini tashkil qilgan sahoba va tobe`inlarning aqidasi esa “gunohi kabira qilgan odam gunohkor mo`min-musulmon hisoblanadi, u imondan ajralmaydi; tavbasiz ketadigan bo`lsa, uni mag`firat qilish Allohning hukmiga bog`liq, lekin, shu bilan birga, uning imoni bo`lgani uchun do`zaxda abadiy qolmaydi”, degan ta`limot hisoblanadi. Kalom ilmida ushbu buzuq aqida “manzil bayna manzilatayn” deb ataladi. Tabiiyki, buyuk zot Hasan al-Basriy rahimahulloh unga qattiq qarshilik ko`rsatgan. Vosil ibn Ato uning dars halqasini tashlab chiqib ketadi. Shundan so`ng, Hasan al-Basriy rahimahulloh u haqida bunday degan: إعتزل عنا – “i`tazala `anno!” (“Bizdan ajralib chiqib ketdi!”). Ushbu ibora sababli, u va unga ergashganlar mo`taziliylar deb atalib keladi. Demak, har qanday toifaga o`zlari nom qo`yib oladimi, do`stlar qo`yadimi, dushman taraf qo`yadimi, farqi yo`q. Ular o`zlarini, o`z nomlarini qanchalik oqlamasin, mohiyat ularning aqidasi buzuqligidadir.</p>
<p id="i">Ana shu Vosil ibn Ato o`ziga tarafdorlar yig`a boshlaydi va o`zining buzuq aqidasini va ta`limotini yoya boshlaydi. Eng birinchi unga qayinog`asi Amr ibn Ubayd qo`shilib, mo`taziliylikning da`vatchisiga aylanadi. Vosil ibn Ato ilmi zo`r, zehni o`tkir, notiq, so`zomol, gapni chiyib qo`yadigan odam bo`lgan. U boshqa olimlarga o`xshab kitoblar yozmagan, madrasa-yu maktablar qurganligi yoki aqalli hammomlar barpo qilgani ham ma`lum emas. U faqat o`ziga odamlarni jalb qilishga harakat qilgan, da`vat va chaqiriq ishlarini kuchaytirgan. Hatto uning notiqligining bir namunasi bugungi kungacha saqlanib qolgan. Gap shundaki, uning podshoh va amirlar, ulamo va fuzalolar, oddiy odamlar oldida qilgan bir ma`ruza – xutbasi matni mavjud. Demak, notiqligiga mahliyo bo`lish oqibatida aslida aqidasi buzuq bir kasni minbarlarga chiqarib qo`yib, uning asl maqsadini bilmasdan ma`ruza qildirish, davralarning to`riga o`tqazib qo`yib, nasihatlariga xo`b quloq solib yurish ham mumkin ekan.</p>
<p id="i">Vosil ibn Ato shunchalik notiqligi bilan birga “r” harfini ayta olmagan. Kommunist-bolshiveklarning dohiysi Vladimir Ilich Lenin ham “r” harfini ayta olmagan edi. Bu ikkovi ham o`zining notiqligi va so`zamolligi bilan ming-minglab, balki millionlab odamlarni o`zlariga ergashtira va ishontira olganlar.</p>
<p id="i">Mazkur ma`ruza – xutba “Xutbatu Vosil ibn Ato bi-lo ro`in” (“Vosil ibn Atoning “re” harfisiz xutbasi”) nomi bilan tanilgan. Vosil ibn Ato “r” harfini ayta olmagani bois, ushbu ma`ruza – xutbasi uzun bo`lishiga qaramasdan unda “r” harfini ishlatgan emas. Shu bilan birga, ushbu xutbani VIII asr arab adabiyotining eng yetuk namunasi sifatida ko`rsatadilar, tilshunoslar uni behad qadrlaydilar.</p>
<p id="i">Mazkur xutbani o`qir ekansiz, haqiqatdan ham uning balog`ati va badiyatining ulug`ligiga tan bermay ilojingiz yo`q. Xutba o`zida Qur`on oyatlari, hadislarning mazmunlarini jamlagan bo`lishiga qaramasdan, unda tortishuvli aqidaviy qarashlar aks etmagan, ixtilofga sabab bo`ladigan fiqhiy-mazhabiy masalalar har o`rin olmagan. Shuni bilib oling va unutmangki, o`sha davrdan beri kelayotgan buzuq oqim rahnamolarining ma`ruza va xutbalari ham shu qabildadir. Bugungi kunda firqa, oqim boshliqlari ham shu usulda da`vat olib boradilar. Ular islomiy ilmlar bo`yicha kitob yozib o`tirmaydilar; madrasa ochib dars bermaydilar, o`zlari ham sof ilmiy faoliyat, sof ilmiy bahs-munozara va muhokamalar olib bormaydilar; ochlikning fazilati haqida gapiradilar, lekin o`zlarining “qorin”lari “beshta” bo`lib ketgan, vaqtni bekor o`tkazmaslik haqida ma`ruza o`qiydilar, lekin o`zlari ma`rakama-ma`raka, to`yma-to`y yuraveradilar; davralarning eng yuqorisida o`tirishni odat qiladilar, salgina – bir odamlik pastda o`tirib qolsalar xafaligini yashirib ham o`tirmaydilar; mabodo davrada o`zlari bilmaydigan savol berilib qolsa yoki fikr-qarashlariga qarshi gap chiqib qolsa, odob-axloqdan so`zlay boshlaydilar, olimlarni hurmat qilish kerak, deb yozg`iradilar; xalq oldiga chiqib xizmat qilmaydilar; madrasa, maktab qurilishlarida va ommaviy hasharlarda ishtirok etmaydilar; odamlarni jihodga da`vat qila turib, o`zlari jihod qilmaydilar, musulmonlarni musulmonobod yurtlarga hijrat qilish kerak, deb turib, o`zlari kofiriston o`lkalarda ayshu ishratda yashayveradilar. Ha, ular o`zlarining notiqligi bilan da`vat qilaveradilar, eshitganni va quloq solganni sehrlab qo`yadilar, yuzaki tekshirmoqchi bo`lganlar, ulardan aqidaviy va fiqhiy xatoliklar va yanglishuvlar topa olmaydi. Biroq, ularning ana shu so`zomolligi va notiqligi buzuq aqidasini yashirib turadigan niqob ekanligini ko`pchilik bilmay va anglamay qoladi. Yurtimizdan chiqqan falonchi qori, pismadonchi domla kabilarning ma`ruzalari ham shu xilda notiqlik namunasi bo`larli edi, biroq, aynan ular mintiqadagi vahhobiylik, hizbiylik ta`limoti rahnamolari edilar, shuning uchun ham haligacha ularning ma`ruzalariga mahliyo bo`lib, yashirin holda eshitib yuradiganlar bor. Hizbchi yoki faloniy oqimning xorijdagi rahbar va rahnamolari ham o`zlarining da`vat va ma`ruzalari, o`zlarining mav`izai balig`alari bilan rosa tanilgan.</p>
<p id="i">Biz bugungi kunda musulmonlarni ogohlikka da`vat qilar ekanmiz, mo`taziliylar rahnamosi Vosil ibn Atoning xutbasini ko`rsatib, har qanday da`vatchiga va, zohiran qaraganda, yaxshilikka chaqiruvchiga ishonib ketavermaslikni ta`kidlaymiz. Vosil ibn Atoning xutbasini matni va tarjimasini bermoqchimiz. Lekin, biz aqidasi buzuq emasmiz, bizda notiqligu so`zomollik ham yo`qdir, shuning uchun tarjimada “r” harfini ishlatishga majburmiz, qilgan tarjimamiz ham badiiy va uslubiy jihatdan no`noq bo`lishi mumkin:</p>
<p id="ia">الحمد لله القديم بلا غاية، و الباقى بلا نهاية، الذى علا فى دنوه، و دنا فى علوه، فلا يحويه زمان، و لا يحيط به مكان، و لا يؤوده حفظ ما خلق، و لم يخلقه على مثال سبق، بل أنشأه ابتداعا، وعدله اصطناعا، فأحسن كلّ شئ خلقه، و تمّم مشيئته، و اوضح حكمته، فدل على الوهيّته، فسبحانه، لا معقب لحكمه، و لا دافع لقضائه، تواضع كل شئ لعظمته، و ذل كل شئ لسلطانه، و وسّع كلّ شئ فضله، لا يعزب عنه مثقال حبّة، و هو السميع العليم </p>
<p id="ia">و أشهد ان لا اله الا الله وحده، لا مثيل له، إلهاً تقدست أسماؤه، و عظمت آلاؤه، علا عن صفات كل مخلوق، و تنزه عن شبه كلّ مصنوع. فلا تبلغه الأوهام، و لا تحيط به العقول و لا الافهام، يُعصى فيحلم، و يُدعى فيسمع، و يقبل التوبة عن عباده، و يعفو عن السيئات، و يعلم ما يفعلون. </p>
<p id="ia">و أشهد شهادة حقّ، و قول صدق، بإخلاص نيّة، و صدق طويّة، انّ محمد بن عبد الله عبده و نبيّه، و خاصّته (خالصته) و صفيّه، ابتعثه الى خلقه بالبيّنات، و الهدى و دين الحق، فبلغ مألكته، و نصح لأمته، و جاهد فى سبيله، لا تأخذه فى الله لومة لائم، و لا يصدّه عنه زعم زاعم، ماضيا على سنّته، موفيا على قصده، حتى اتاه اليقين. فصلى الله على محمد، و على آل محمد، افضل و أزكى، و أتمّ و أنمى و أجلّ و أعلى، صلاة صلاها على صفوة انبيائه، و خالصة ملائكته، و أضعاف ذلك. إنّه حميد مجيد.</p>
<p id="ia">أوصيكم عباد الله، مع نفسى بتقوى الله، و العمل بطاعته، و المجانبة لمعصيته، فأحضكم على ما يدنيكم منه، و يزلفكم لديه، فان تقوى الله افضل زاد، و أحسن عاقبة فى معاد. و لا تلهينكم الحياة الدنيا، بزينتها و خُدعها، و فواتن لذاتها، و شهوات آمالها. فانّها متاع قليل، و مدّة الى حين، و كلّ شئ منها يزول، فكم عانيتم من أعاجيبها، و كم نصبت لكم من حبائلها، و اهلكت ممّن جنح اليها، و اعتمد عليها، أذاقتهم حلوا، و مزجت لهم سمّاً. </p>
<p id="ia">أين الملوك الذين بنوا المدائن، و شيّدوا المصانع، و اوثقوا الابواب، و كاثفوا الحجاب، و أعدّوا الجياد، و ملكوا البلاد (العباد)، و استخدموا التلاد، قبضتهم بمخالبها، و طحنتهم بكلكلها، و عضّتهم بأنيابها، و عاضتهم عن (من) السِّعة ضيقا، و من العزّ ذلاً، و من الحيلة فناء، فسكنوا اللحود، و أكلهم الدود، و أصبحوا لا تعاينُ الا مساكنهم، و لا تجد الا معالمهم، و لا تحس منهم من أحد، و لا تسمع لهم نبساً.</p>
<p id="ia">فتزوّدوا، عافاكم الله، فإنّ أفضل الزاد التقوى، و اتقوا الله، يا أولى الالباب، لعلّكم تفلحون. جعلنا الله و ايّاكم ممّن ينتفع بمواعظه، و يعمل لحظّه و سعادته، و ممّن يستمع القول فيتبع أحسنه، أولئك الذين هداهم الله، و أولئك هم أولوا الألباب. </p>
<p id="ia">انّ أحسن قصص المؤمنين، و ابلغ مواعظ المتقين كتاب الله، الزكية آياته، الواضحة بيّناته، فإذا تلى عليكم، فاستمعوا له و أنصتوا، لعلّكم تهتدون.</p>
<p id="ia">أعوذ بالله القوى، من الشيطان الغوىّ، انّ الله هو السميع العليم. بسم الله الفتاح المنان. قل هو الله أحد، الله الصمد، لم يلد و لم يولد، و لم يكن له كفواً احد.</p>
<p id="ia">نفعنا الله و ايّاكم بالكتاب الحكيم، و بالآيات و الوحى المبين، و أعاذنا و ايّاكم من العذاب الأليم. و أدخلنا جنات النعيم. و أقول ما به أعظكم و أستعتب الله لى و لكم. </p>
<p id="i">“Allohga hamdlar bo`lsin! U boshi yo`q qadimdir, nihoyasi yo`q boqiydir. U shunday zotki, O`zining pastida oliy bo`ldi, oliyligida past bo`ldi (ya`ni, Unga makon bo`lishi mumkin emas). Bas, unga zamon o`tmaydi; Uni makon ihota qila olmaydi. Yaratgan narsasini saqlash Uni chalg`itmaydi; uni o`tgan misolga qarab yaratmagan, balki uni boshlanishdanoq O`zi yaratgan. Uning adolati go`zal san`at misolidir, bas, yaratilgan har bir narsa go`zaldir, bunda xohish-istagi to`liqdir, hikmati esa ravshandir. Ana shu Uning ilohligiga dalolat qiladi. Demak, U Zot pokdir! Uning hukmini ta`qib qiluvchi yo`q. Uning qazosini daf qiluvchi yo`q. Har bir narsa Uning ulug`ligi uchun tavoze qiladi. Har bir narsa Uning sultonligi uchun xor bo`ladi. Har bir narsa uning fazlidan keng bo`ladi. Bitta don og`irligicha narsa ham Uning e`tiboridan chetda qolmaydi. U o`ta eshitguvchi va juda bilguvchidir!</p>
<p id="i">Allohdan o`zga iloh yo`qligiga guvohlik beraman, u yagonadir. Uning o`xshashi yo`qdir. U ismlari muqaddas bo`lgan, ne`matlari buyuk bo`lgan ilohdir. U har bir yaratilganning sifatlaridan oliydir; har bir yaralmishga o`xshashdan pok bo`lgandir. Bas, Unga xayollar yetmaydi; Uni aqllar va fahm-farosatlar ihota qila olmaydi. Gunoh qildiradi-yu, O`zi halimlik qiladi. Duo qildiradi-yu, O`zi eshitadi. Bandalaridan tavbani qabul qiladi, yomonliklarni afv qiladi, ularning qilgan narsalarini bilib turadi.</p>
<p id="i">Haqiqiy guvohlik, to`g`ri so`z holidagi ixlosli niyat va chin sodiqlik ila shahodat keltiramanki, Muhammad ibn Abdulloh Uning bandasi va payg`ambaridir hamda xos va sof qilganidir. Uni xalqiga ochiq dalillar, hidoyat va haq din bilan yubordi. Bas, Uning maktubi (Qur`on)ni yetkazdi, o`z ummatiga nasihat qildi, uning yo`lida jiddu jahd ko`rsatdi. Malomat qiluvchining malomati Allohdan uni to`xtatolmadi, gumonchining gumoni esa uni yo`ldan to`solmadi. Bu holat uning sunnatini o`tkazgan, Uning maqsadiga vafo qilgan holda to aniq (qiyomat) kelguncha davom yetur. Demak, Alloh Muhammadga va Muhammadning oilasiga salovat yo`llasin. Eng afzal, eng pokiza, eng to`liq, eng barakali, eng buyuk va eng oliy salovat Uning Payg`ambarlarining musaffosiga, malaklarining pokizasiga bo`lsin. Ana shu chandon-chandon bo`lsin. Albatta, U hamdu sanoga loyiq, buyuk Zotdir!</p>
<p id="i">Ey, Allohning bandalari! Sizlarni va o`zimni Allohga taqvo qilishga, Uning toatiga amal qilishga va gunohlardan uzoq bo`lishga tavsiya qilaman. Bas, sizlarni Unga yaqinlashtiradigan narsaga, Uning oldida yaqin bo`ladigan narsaga undayman. Demak, Allohning taqvosi eng afzal ozuqa, kelajakda eng yaxshi oqibatdir. Sizlarni dunyo hayoti o`zining ziynati, o`zining aldovi, lazzatlarining fitnalari va orzularining istaklari ila hargiz aldab qo`ymasin. Zotan, u ozgina matodir, ma`lum vaqtgacha bir muddatdir. Undagi har bir narsa yo`q bo`lur. Bas, qachongacha uning ajoyibotlariga mahliyo bo`lursizlar?! Qachongacha u sizni o`zining tuzog`ida saqlab turur?! Unga suyangan va unga mayl ko`rsatgan kimsani u halok qilur. Ularga shirinligini tottirib, ular uchun zaharni aralashtirur.</p>
<p id="i">Qal`alarni bino qilgan, san`at dargohlarini tiklagan, eshiklarni mahkamlagan, to`siqlarni quyuqlashtirgan, yaxshi narsalarni tayyorlatgan, shaharlarga (yoki ibodat qiluvchilarga) egalik qilgan, yangidan-yangi nasllarga xizmat ko`rsatgan podshohlar qaerda?! Dunyo o`z changallari ila ularni ushlagan; o`zining qadoq qo`llari ila ularni qorib tashlagan; o`zining qoziq tishlari ila ularni tishlab olgan. Kenglik evaziga ularga torlikni berur, azizlikni xorlikka aylantirur. Uning hiylasi foniylikdir. Bas, podshohlar lahadlarda turibdilar, yemishlari qurtlardir, ertalab tursalar faqat maskanlarini ko`rarlar, faqat ularning belgilarinigina topa olurlar. Ularni hech kim his qilmaydi, tovushlarini eshitmaydi.</p>
<p id="i">Bas, “ozuqa” hozir aylangiz! Alloh sizlarni afv qilsin. Zotan, eng afzal “ozuqa” taqvodir. Ey, aql egalari, Allohga taqvo qilinglar! Shoyadki, sizlar najot topsangizlar. Alloh bizni va sizlarni mav`izalardan foyda oladigan hamda o`zining nasibasi va saodati ila amal qiladigan kimsalar jumlasidan qilsin. Gapni eshitib, uning eng yaxshisiga ergashadigan kimsalardan aylasin. Ana o`shalarni Alloh hidoyat qilgan, ana o`shalar aql sohiblaridir.</p>
<p id="i">Albatta, mo`minlarning eng go`zal qissalari, taqvodorlarning eng yetuk mav`izalari Allohning kitobidir. Uning oyatlari pokizadir, hujjatlari ravshandir. Bas, sizlarga uni tilovat qilinsa, uni eshitinglar va jim bo`linglar. Shoyadki, sizlar hidoyat topsangizlar.</p>
<p id="i">Adashib yurgan shaytondan kuchli Allohdan panoh so`rayman. Albatta, Alloh – U o`ta eshituvchi va juda biluvchidir. Ko`pdan ko`p ochuvchi va minnat etuvchi Alloh nomi ila boshlayman: <strong>“Aytgin: “U Alloh yagonadir. Alloh Samad (ehtiyojsiz, hojatbaror)dir. U tug`magan va tug`ilmagan ham. Shuningdek, Uning hech bir tenggi yo`qdir”</strong> (<span id="manba">Ixlos, 1-4</span>).</p>
<p id="i">Alloh bizni va sizlarni hikmatli Kitob, oyatlar va bayon qiluvchi vahiy ila manfaatlantirsin. Bizni va sizlarni alamli azobdan saqlasin. Bizlarni ne`matli jannatlarga kiritsin. Sizlarga va`z qilgan narsamni aytaman va Allohdan men uchun va sizlar uchun “hovuridan tushish” (mag`firat)ni iltimos qilaman!”</p>
<p id="i">Yuqoridagi xutba matni va mazmuni bizni lol qilib, aldab qo`ymasligi kerak. Odamlarning gap-so`zi va yozganlarining go`zalligi hamma vaqt ham ularning yaxshi inson ekanini bildirmaydi. Ayniqsa, xalq orasida yomonotliq bo`lib ulgurgan, odamlar uni qaysidir firqa yoki guruhga mansub qilayotgan, faloniy-pismadoniy degan alohida nomlar bilan tanilgan toifalarga mansub shaxslardan juda-juda ehtiyot bo`lmoq darkor. Ularning da`vatlari, chaqiriqlari, va`z-nasihatlariga yaxshi ekan, yomon gap yo`q ekan, deb quloq solish, mayl ko`rsatish aslo mumkin emas, bundan o`zingizni uzoq tuting. Zotan, haqda yurib, haqni e`tiqod qilib, ba-qadri imkon faqat haqni gapirib turgan boshqa ulamo va domlalar mavjud. Ularning va`z-nasihatlari unchalik balog`atli, nutqli bo`lmasa ham sizni to`g`ri yo`lda bo`lishingizga va haq ustida turishingizga xizmat qiladi. Shunda dunyoda ham, oxiratda ham salomat bo`lasiz. Alloh xayringizni bersin!</p>
</body>
</html>